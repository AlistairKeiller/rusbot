b'\n\n\n\nAnna Karenina\n\n\nNaar het Russisch van\n\nGraaf Leo Tolstoi\n\n\n\n\n\n\n\nEERSTE BOEK.\n\n\n\n\nI.\n\nGelukkige huisgezinnen zijn elkander gelijk; ieder ongelukkig gezin is\ndaarentegen op bizondere wijze ongelukkig. In het huis der Oblonsky\'s\nliep alles in de war. De huisvrouw was er achter gekomen, dat haar\nman op te vertrouwelijken voet stond met de Fransche gouvernante,\nen daarom had zij hem verklaard, niet langer met hem onder een dak\nte willen leven. Dit was voor drie dagen voorgevallen en de daaruit\nontstane wanverhouding drukte evenzeer de echtgenooten zelf, als de\nandere familieleden en het dienstpersoneel. Alle huisgenooten hadden\neen gevoel, alsof er in hun samenzijn niet meer de rechte geest was,\nalsof de gasten, die toevallig in een herberg samentreffen, meer met\nelkander verbonden waren dan zij.\n\nDe huisvrouw verliet haar kamer niet, mijnheer was sedert eenige dagen\nafwezig, de kinderen liepen als vergeten en verlaten door het huis\nrond. De Engelsche bonne was \'t met de huishoudster oneens geworden\nen schreef aan een vriendin om naar een andere betrekking voor haar om\nte zien. De kok had den vorigen middag reeds huis en dienst verlaten,\nook de onderkeukenmeid en koetsier eischten hun loon.\n\nOp den derden dag ontwaakte Stipan Arkadiewitsch Oblonsky--Stiwa,\nzooals hij door zijn vrienden genoemd werd--op den gewonen tijd en wel\n\'s morgens om acht uur, doch niet in zijn slaapkamer, maar in zijn\nstudeervertrek op een marokijnlederen sofa. Hij keerde zijn welgedaan\nlichaam nog eens op de kussens om, om nog weder in te sluimeren,\nomarmde het hoofdkussen en drukte zijn wang daar stevig tegen aan,\ndoch eensklaps richtte hij zich op, bleef overeind zitten en opende\nde oogen.\n\n"Ja, ja, hoe was het ook weer?" hij zocht zich een droom te\nherinneren. "Ja, hoe was het toch? Juist! Alabin gaf een diner te\nDarmstadt, neen! niet te Darmstadt.... Het was iets Amerikaansch. Ja,\nmaar dan was Darmstadt in Amerika. Ja, Alabin gaf een diner op glazen\ntafels, en die tafels zongen: Il mio tesoro.... Neen, niet il mio\ntesoro ... iets veel mooiers.... En daar waren kleine kristallen\nflesschen, en daar waren vrouwen...."\n\nDe oogen van Stipan Arkadiewitsch glinsterden vroolijk en lachend\nmijmerde hij verder.\n\n"Ja, het was heerlijk, heerlijk mooi! O! daar was nog zooveel\nmeer schoons,--men kan zich dat wakend in het geheel niet meer\nvoorstellen--dat is onmogelijk!"\n\nDaar hij juist een streep daglicht door de rolgordijnen zag schemeren,\nwipte hij vlug zijn beenen van de sofa, tastte daarmede naar de\ngeborduurde pantoffels, een geschenk van zijn vrouw op zijn laatsten\nverjaardag, en strekte toen, zooals hij negen jaar gewoon was,\nzonder zich op te richten, de hand naar de plaats uit, waar in het\nslaapvertrek zijn chambercloak placht te hangen. Daar hij dien niet\nvond, herinnerde hij zich, waarom hij niet in het slaapvertrek ontwaakt\nwas. De lach verdween van zijn gelaat, zijn voorhoofd rimpelde zich.\n\n"Ach, ach!" zuchtte hij, terwijl de voorstelling van alle bizonderheden\nvan de bewuste scene met zijn vrouw bij hem het besef van de volslagen\nhopeloosheid van zijn toestand en het drukkende bewustzijn zijner\neigen schuld opwekte.\n\n"Neen, zij zal het mij niet vergeven, zij kan niet vergeven! En het\nergste is, dat alles mijn schuld is! \'t Is geheel en al mijn schuld en\ntoch ben ik de schuldige niet. Dat is het tragische er van!" dacht hij.\n\n"Ach, ach!" steunde hij wanhopig en herinnerde zich die oogenbllkken\nvan dat tooneel, die voor hem het pijnlijkst waren. \'t Onaangenaamste\nwas dat hij, toen hij vroolijk en vergenoegd uit den schouwburg te huis\nkomend met een groote peer voor zijn vrouw in de hand, deze niet in het\nsalon aantrof en tot zijn verwondering ook niet in het woonvertrek,\nmaar in de slaapkamer, met het ongelukkig, alles verradend briefje\nin de hand!\n\nZij, de altijd bekommerde en zorgvolle, de naar zijn opvatting\noppervlakkige Dolly, zat daar onbeweeglijk met den brief in de hand en\nzag tot hem op met een uitdrukking vol ontzetting en vertwijfeling,\nmaar waarin toch nog de hoop doorschemerde, dat hij alles zou kunnen\nloochenen.\n\n"Wat is dit? Wat is dit?" vroeg zij en wees op het briefje. En\nzooals het dikwijls geschiedt, kwelde Stipan Arkadiewitsch niet\nzoozeer de zaak zelf, als wel de wijze, waarop hij de vraag zijner\nvrouw beantwoord had. Hem overkwam, hetgeen dezulken overkomt, die\nonverwachts op iets strafbaars worden betrapt. Het gelukte hem niet\nzijn gelaat in de plooi te brengen, die bij zijn positie paste. In\nplaats van zich beleedigd te toonen, of alles te bestrijden, of\nte trachten zich te rechtvaardigen, of om vergiffenis te smeeken,\nof ook eenvoudig heel onverschillig te blijven--dit alles zou veel\nbeter geweest zijn dan dat, wat hij nu deed: over zijn gelaat gleed\nnamelijk plotseling (--"een reflex der hersenwerkzaamheid," meende\nStipan Arkadiewitsch, die veel van physiologie hield--) alzoo over\nzijn gelaat gleed onwillekeurig zijn gewoon, goedmoedig en daarom\nzoo recht onnoozel lachje. En dit onnoozel lachje kon hij zich zelf\nniet vergeven.\n\nToen Dolly dat domme lachje zag, was het alsof zij van pijn ineen\nkromp, met de haar eigen heftigheid brak zij in een stroom van harde\nwoorden los en stormde het vertrek uit. Sinds dien tijd wilde zij\nhaar echtgenoot niet meer zien.\n\n"Dat verwenschte lachen is de schuld van alles!" dacht Stipan\nArkadiewitsch. "Maar wat te doen? wat nu te doen?" vroeg hij zich\nwanhopig af en vond geen antwoord.\n\n\n\n\n\nII.\n\nStipan Arkadiewitsch was tegenover zich zelf tamelijk oprecht. Hij\nkon niet liegen en zich zelf verzekeren, dat zijn handelwijze\nhem berouwde. Hij kon er geen berouw over gevoelen, dat hij, een\nvijf-en-dertigjarig man met licht ontvlambaar temperament, niet\nop zijn eigen vrouw, moeder van vijf levende en twee gestorven\nkinderen, verliefd was, te meer daar zij maar een jaar jonger was\ndan hij. Hij betreurde het slechts, dat hij het niet beter geheim\nhad kunnen houden. "Als men niet gepakt wordt, is men geen dief,"\ndacht hij. Maar wel gevoelde hij al het netelige van zijn toestand\nen medelijden met zijn vrouw en kinderen.\n\nMisschien zou hij zorgvuldiger zijn zonden voor zijn vrouw hebben\nweten te verbergen, indien hij had kunnen vermoeden, dat de kennis\ndaarvan zoo op haar zou werken.\n\nNooit nog had hij helder over de geheele zaak doorgedacht, slechts\nhad hij een nevelachtige voorstelling, alsof zijn vrouw er iets van\ngiste en ze door de vingers zag.\n\nHet kwam hem zelfs voor, dat zij, een zwakke, vroeg verouderde en\nniet eens meer knappe vrouw, een door niets uitmuntende, eenvoudige\nen slechts goede huismoeder, volgens recht toegevend zijn moest. En\nnu was hem het tegenovergestelde gebleken!\n\n"O vreeseljjk, vreeselijk!" klaagde Stipan Arkadiewitsch weer en vond\ngeen uitweg.\n\n"En hoe goed hadden wij het tot hiertoe! Hoe goed hebben wij met\nelkander geleefd! Zij was tevreden en gelukkig met de kinderen,\nik legde haar niets in den weg en liet haar met de kinderen en de\nhuishouding haar eigen gang gaan. Dit is waar: het was niet goed, dat\nJeanne bij ons gouvernante was, dat deugde niets! Een minnarij met een\ngouvernante is iets triviaals! Maar welk een gouvernante was zij ook!"\n\nDaarbij herinnerde hij zich weer levendig de zwarte, guitachtige\noogen en het betooverend glimlachje van mademoiselle Roland.\n\n"En zoo lang ze bij ons in huis was, heb ik mij toch ook niets\nveroorloofd! Het ergste is echter, dat zij al.... Ach, het moest\nalles zoo komen! Ach, ach, wat nu gedaan, wat nu toch gedaan?"\n\nOp die vraag vond hij slechts het eene, algemeene antwoord, dat het\nleven op de ingewikkeldste en onoplosbaarste vraagstukken geeft: Leef\nzoo, dat gij elken dag zijn recht geeft, tracht u zelf te vergeten\nen te bedwelmen in den droom des levens.\n\n"Verder zal het wel terecht komen," sprak Stipan Arkadiewitsch tot\nzich zelf, stond op, trok een grijzen met blauwe zijde gevoerden\nchambercloak aan, maakte die met de van kwasten voorziene koorden\nvast, zette zijn breede borstkas door een diepe ademhaling uit, ging\nmet den gewonen elastischen tred van zijn krachtige beenen, die het\nweldoorvoede lichaam zoo gemakkelijk droegen, op het venster toe,\ntrok het gordijn op en schelde.\n\nTerstond verscheen zijn oude kamerdienaar Matjeff met rok, laarzen\nen een telegram in de hand. Achter dezen verscheen de barbier met\nalle benoodigdheden voor zijn meester.\n\n"Zijn er ook acten van het gerecht gekomen?" vroeg Stipan\nArkadiewitsch, nam het telegram en zette zich voor den spiegel.\n\n"Daar op tafel," antwoordde Matjeff en zag zijn heer met een vragenden,\ndeelnemenden blik aan. Een oogenblik later voegde hij er met een sluw\nlachje bij: "Er was iemand van den stalhouder hier."\n\nStipan Arkadiewitsch antwoordde niet, slechts zag hij in den spiegel\nMatjeff aan. Aan de blikken, die zij in den spiegel wisselden zag men,\ndat zij elkander goed begrepen. Stipan\'s blik scheen te vragen:\n\n"Waarom zeg je mij dat? Weet je dan niet?".... Matjeff stak de handen\nin den zak van zijn buis, trad met een voet terug en zag zijn heer\nmet een goedmoedigen, nauwelijks merkbaren glimlach aan.\n\n"Ik zeide hem, dat hij den volgenden Zondag weerkomen en voor dien tijd\nnoch u, noch zich zelf onnoodigen last moest aandoen." \'t Was blijkbaar\neen van buiten geleerd lesje. Stipan Arkadiewitsch begreep, dat Matjeff\nschertste en zijn opmerkzaamheid tot zich trekken wilde. Hij scheurde\nhet telegram open en las het. Toen hij de volgens gewoonte verkeerd\ngeschreven woorden raadde, verhelderde zijn gelaat.\n\n"Matjeff! mijn zuster Anna Arkadiewna komt morgen," zeide hij en hield\nde glimmende, vleezige hand van den barbier, die een rooskleurigen\nweg tusschen de krullende bakkebaarden baande, een oogenblik vast.\n\n"Goddank!" riep Matjeff uit en bewees daarmede, dat hij het belang\nvan die overkomst even goed begreep als zijn heer, dat wil zeggen,\ndat Anna Arkadiewna, Stipan\'s lievelingszuster, zeer veel zou kunnen\nbijdragen tot de verzoening van man en vrouw.\n\n"Alleen of met mijnheer haar echtgenoot?"\n\nStipan Arkadiewitsch kon niet antwoorden, daar de barbier juist met\nzijn bovenlip bezig was.\n\nDaarom stak hij een vinger in de hoogte. Matjeff knikte hem in den\nspiegel toe.\n\n"Alleen dus," sprak hij.--"Dan moet het boven zeker voor haar\ningericht worden?"\n\n"Meld het aan Darja Alexandrowna en doe zooals zij beveelt."\n\n"Darja Alexandrowna?" herhaalde Matjeff, als twijfelde hij goed\ngehoord te hebben.\n\n"Ja, meld het. En daar, neem het telegram, geef het haar en kom mij\nmededeelen, wat zij er van zegt."\n\n"Dat is dus een verkenningsboodschap," overlegde Matjeff, doch overluid\nzeide hij slechts: "Zooals u beveelt."\n\nStipan Arkadiewitsch was reeds bijna geheel gekleed, toen Matjeff\nlangzaam met het telegram in de hand terugkeerde. De barbier was er\nniet meer.\n\n"Darja Alexdrowna beveelt mij u te melden, dat zij vertrekt en u\nhet naar goedvinden kan laten inrichten," sprak hij en zag daarbij,\nhet hoofd een weinig op zijde gebogen, de handen in de zakken en een\nvoet achterwaarts, zijn heer aan.\n\nStipan Arkadiewitsch zweeg. Plotseling blonk er een goedmoedig,\nmaar pijnlijk lachje op zijn schoon gelaat.\n\n"Ach, Matjeff!" zeide hij en schudde het hoofd.\n\n"Alles zal nog wel terecht komen, mijnheer!"\n\n"Zou het?"\n\n"Ja, mijnheer."\n\n"Geloof je waarlijk? Wie is daar?" vroeg hij, daar het ruischen van\neen vrouwenkleed aan de deur gehoord werd.\n\n"Ik ben het," antwoordde een vaste, aangename vrouwenstem, en het\nharde, door pokken geschonden gelaat van de kinderjuffrouw, Matrona\nFilimonowna verscheen in de deur.\n\n"Nu, wat is er aan de hand, Matrescha?" vroeg Stipan Arkadiewitsch.\n\nNiettegenstaande hij tegenover zijn vrouw zoo door en door schuldig\nwas, wat hij zelf gevoelde, waren toch allen in huis op zijn hand,\ntot zelfs de kinderjuffrouw, de vertrouwde van Darja Alexandrowna.\n\n"Mijnheer, ga toch naar haar toe en biecht nog eens," zeide zij,\n"misschien, dat God u helpt. Zij lijdt al te veel. Het doet iemand\npijn dat aan te moeten zien. En alles gaat in huis ten onderste\nboven. Gij moet aan de kinderen denken, mijnheer! Biecht nog eens,\nmijnheer? u kan niet anders doen. Wie den bal kaatst, moet hem ook....\n\n"Zij wil mij immers in het geheel niet meer zien?"\n\n"Dan hebt gij ten minste het uwe gedaan. God is barmhartig,\nmijnheer! Wend u tot Hem!"\n\n"Nu goed, goed, ga maar heen!" zeide Stipan Arkadiewitsch plotseling\nblozend.--"Matjeff, help mij kleeden," en vastberaden trok hij zijn\nchambercloak uit.\n\n\n\n\n\nIII.\n\nNadat Stipan Arkadiewitsch gekleed was, besprenkelde hij zich met\nreukwater, trok de manchetten wat op de handen, vulde volgens gewoonte\nalle zakken met cigaretten, brieventasch, lucifersdoos, horloge met\ndubbelen ketting en breloques; sloeg den zakdoek uit de vouwen en\ndaar hij nu zoo frisch, welriekend en opgeruimd was en zich ondanks\nzijn ongeluk lichamelijk gezond gevoelde, ging hij met lichten tred\nin de leeskamer, waar hem reeds de koffie, gerechtsacten, brieven\nen papieren wachtten. De brieven las hij het eerst. Een daarvan deed\nhem onaangenaam aan. Hij was van een makelaar, die het bosch op het\nlandgoed zijner vrouw wenschte te koopen. Die verkoop was noodzakelijk,\nmaar voor de verzoening met zijn vrouw kon daar natuurlijk geen sprake\nvan zijn.\n\nDie brief trof hem daarom zoo bizonder onaangenaam, omdat nu aan die\nverzoening met zijn vrouw een geldelijk belang verbonden werd, en\nde gedachte, dat dit belang hem zou kunnen leiden, dat hij enkel om\nden verkoop van het bosch een verzoening met haar zou kunnen zoeken,\ndie voorstelling beleedigde hem.\n\nNadat de brieven gelezen waren, nam hij de gerechtsacten ter hand,\ndoorbladerde vluchtig eenige aanklachten, maakte met een groot potlood\nkantteekeningen daarbij, schoof ze daarna ter zijde en begon koffie\nte drinken. Intusschen opende hij een morgenblad, dat nog vochtig\nwas van de pers, en las het door.\n\nStipan Arkadiewitsch was geabonneerd op een liberaal blad, niet zoozeer\neen radicaal, maar een van de richting der meerderheid. Ofschoon noch\nwetenschap, noch kunst, noch politiek hem bizonder belang inboezemde,\nhield hij zich toch aan de richting, die zijn courant en de meerderheid\nvoorstonden en hij wijzigde zijn inzichten slechts dan, wanneer de\nmeerderheid die wijzigde, of liever, hij wijzigde ze niet, maar zij\nwijzigden zich onmerkbaar in hem.\n\nHij koos zich geen richting of meening, maar deze kwamen van zelf tot\nhem; evenzoo als hij nooit een hoed of rok naar eigen smaak koos, maar\nze nam, zooals ze op \'t oogenblik door ieder gedragen werden. Daar\nhij in een gezochten gezelschapskring verkeerde en de tijdstrooming\neen zekere mate van intellectueele werkkracht ontwikkelde, was\nhet voor hem even noodig er een levensbeschouwing op na te houden,\nals een hoed en rok te bezitten. En was er ook al een grond voor,\ndat hij de liberale richting boven de conservatieve stelde, waartoe\ntoch ook velen uit zijn kring behoorden, dan was het niet, omdat hij\nde liberale voor de betere hield, maar eenvoudig omdat ze beter met\nzijn levensbeschouwing overeenkwam. De liberale partij verkondigde,\ndat alles in Rusland slecht was, en inderdaad Stipan Arkadiewitsch\nhad vele schulden en kwam nooit met zijn geld rond; de liberale partij\nzeide, dat het huwelijk een verouderde instelling is en noodzakelijk\nmoet gewijzigd worden, en waarlijk schonk het huwelijksleven Stipan\nweinig vreugde en dwong hem te liegen en te huichelen, hetgeen toch\nmet zijn natuur in strijd was; de liberale partij zeide of liet\ndoorschemeren, dat de godsdienst nog slechts een teugel was om de\nonontwikkelde volksklasse in bedwang te houden, en waarlijk Stipan\nArkadiewitsch kon zonder pijn in de voeten te krijgen, zelfs niet\nde kortste godsdienstoefening bijwonen en kon maar niet begrijpen,\nwaartoe al die verschrikkelijke en groote woorden over het leven\nhiernamaals toch moesten dienen, daar men zonder dat ook in deze\nwereld heel goed leven kon. Zoo werd dus het volgen van de liberale\nrichting voor Stipan een gewoonte en hij was een even groot vriend\nvan de courant als van zijn cigaar na het middagmaal, omdat ze in\nzijn hersenen een aangenamen nevel te voorschijn riep.\n\nHij las het hoofdartikel, waarin uit elkander gezet werd, hoe er geheel\nonnoodig een geschreeuw was opgegaan, alsof het radicalisme alle\nconservatieve elementen dreigde op te ruimen en dat de regeering nu\nverplicht zou zijn pogingen in het werk te stellen om de revolutionaire\nHydra te onderdrukken, maar dat in tegendeel "naar onze zienswijze"\nhet gevaar niet schuilde in de revolutionaire Hydra, maar in de\nhardnekkigheid der traditioneele richting die alle vooruitgang\ntegenhield enz. Hij las ook een financieel artikel, waarin Bentham en\nMill genoemd en aan het ministerie eenige speldeprikken toegebracht\nwerden. Met het hem eigen vlugge bevattingsvermogen begreep hij de\nbedoeling van elke zinspeling, van wien ze kwam, op wien ze gemunt\nwas en waarom, en daarin vond hij een bizonder genoegen. Maar heden\nwas hem dat genot vergald door de herinnering aan den raad van Matrona\nFilimonowna en door dat niets in huis ging, zooals het gaan moest. Hij\nlas ook, dat graaf von Beust naar Wiesbaden gereisd zou zijn; dan,\ndat men geen grijze haren meer behoefde te hebben; verder dat er een\nlichte coupe te koop werd aangeboden, dat een jong mensch zich aanbood,\nen zoo al meer. Maar al die berichten verschaften hem nu niet zooals\nanders een licht, ironisch genot.\n\nNadat hij den tweeden kop koffie gedronken en een broodje verorberd\nhad, stond hij op, schudde de broodkruimels van zijn vest, zette een\nhooge borst, lachte vergenoegd, niet omdat hij zoo bizonder prettig\ngestemd was, neen, dit vergenoegde lachje werd alleen door zijn\ngoede spijsverteering te voorschijn geroepen. Maar juist dit lachen\nherinnerde hem terstond aan het voorgevallene en stemde hem ernstig.\n\nTwee kinderstemmen (Stipan herkende de stem van Grischa, het jongste\nzoontje, en van Tania, het oudste meisje) klonken achter de deur. Zij\nschoven iets voor en lieten dat vallen.\n\n"Ik zei het immers wel, wij mogen de passagiers niet boven op de kap\nzetten," riep het meisje in het Engelsch.\n\n"Nu kun jij ze er weer opzetten, hoor!"\n\n"Ach, ach! alles is in de war," dacht Stipan; "daar loopen de kinderen\nnu alleen door het huis rond."\n\nHij ging naar de deur en riep ze binnen. Zij lieten de doos, die een\nwagen moest voorstellen, staan en gingen naar hun vader. Het meisje,\nzijn lieveling, liep fluks op hem toe, omarmde hem en hing lachend aan\nzijn hals. Zij hield veel van haar vader, van zijn liefkozingen en den\nheerlijken geur, die uit zijn baard opsteeg. Het meisje kuste zijn\ndoor de gebogen houding blozend gelaat, dat van teederheid straalde\nen wilde weer wegloopen. Haar vader hield haar echter tegen.\n\n"Hoe gaat het toch met mama?" vroeg hij en streelde het poezele halsje\nvan zijn dochtertje. "Goeden morgen!" zei hij vriendelijk tot den hem\nnu ook groetenden knaap. Hij besefte, dat hij van dezen minder hield,\nen deed zijn best dit niet te toonen. Maar de knaap gevoelde het en\nbeantwoordde den koelen lach van zijn vader niet.\n\n"Mama? die is opgestaan," antwoordde het meisje.\n\nStipan Arkadiewitsch zuchtte. "Dus heeft ze weer den ganschen nacht\nniet geslapen!" dacht hij.\n\n"Is zij opgeruimd?" Het meisje bloosde. Zij wist, dat er tusschen\nhaar ouders iets voorgevallen was, en dat mama daarom niet opgeruimd\nzijn kon, dat papa dat weten moest en dus huichelde, als hij daar zoo\nlosjes naar vroeg. Het meisje bloosde over haar vader. Hij begreep\nhet terstond en bloosde ook.\n\n"Ik weet het niet," sprak het kind; "zij zeide, dat wij vandaag niets\nbehoefden te leeren en met miss Gull naar grootmama mochten wandelen !"\n\n"Nu, ga dan maar uit, Tanischka! Maar wacht nog een oogenblik!" zeide\nhij, haar terughoudend en het zachte handje streelend. Toen nam hij\neen bonbondoos en zocht er haar lievelingsstukjes van chocolade en\nfondant uit.\n\n"Is dit voor Grischa?" vroeg zij en wees naar de chocoladebonbons.\n\n"Ja, ja!" hernam hij en streelde haar schouders nog eens, kuste hand\nen haren, ook haar hals en toen eerst liet hij haar gaan.\n\n"Het rijtuig is voor!" meldde Matjeff. "Er is ook een vrouw om u te\nspreken," voegde hij er bij.\n\n"Heeft zij lang gewacht?" vroeg Stipan.\n\n"Ongeveer een half uur."\n\n"Hoe dikwijls heb ik bevolen mij zoo iets terstond te melden?"\n\n"U moet toch rustig koffie kunnen drinken!" zei Matjeff op dien\nvriendschappelijk ruwen toon, waarover men zich nooit kan ergeren.\n\n"Nu, roep haar dadelijk binnen!" gebood Stipan Arkadiewitsch en bracht\nzijn gelaat in strenge plooi.\n\nDe suppliante, de vrouw van een kapitein Karenina, had een onmogelijk\nen zinneloos verzoek.\n\nMaar Stipan liet haar, volgens zijn gewoonte, plaats nemen, luisterde\nzonder haar in de rede te vallen, gaf haar een uitvoerigen raad,\ntot wien en waarheen zij zich moest wenden, en schreef zelfs voor\nhaar met groote, duidelijke hand vlug een briefje aan dengene, die\nhaar wellicht zou kunnen helpen.\n\nNadat hij de kapiteinsvrouw had laten gaan, nam hij zijn hoed en stond\neen oogenblik na te denken, of hij ook iets vergeten kon hebben. Hij\nhad echter niets vergeten als dat, wat hij vergeten wilde, zijn vrouw.\n\n"Ja zoo!" Hij liet het hoofd hangen en zijn innemend gelaat nam een\npijnlijke uitdrukking aan.\n\n"Zal ik gaan of niet gaan?" vroeg hij zich af. Hij meende een inwendige\nstem te hooren, die hem influisterde niet te gaan, daar hij toch\nzou moeten liegen. Het was toch immers een onmogelijkheid, dat hun\nbetrekking tot elkander weer worden kon als voorheen; zij toch kon\nniet weer bevallig worden en zijn liefde opwekken; hij kon toch geen\ngrijsaard worden, bij wien alle verlangen naar liefde uitgestorven\nwas. Zonder huichelarij en leugen kon er niets meer terecht gebracht\nworden en valschheid en leugen streden tegen zijn natuur.\n\n"Maar het moet toch eens geschieden, zoo kan het niet altijd\nblijven!" sprak hij, zich zelf vermannend om tot een besluit te\nkomen. Hij richtte fier het hoofd op, nam oen cigarette, deed\neenige trekjes, wierp ze toen weer in een paarlmoeren aschbakje,\nschreed ijlings door het salon, dat hem nu ondanks alle schilderijen,\nbronsgroepen en versieringen zoo vervelend en somber voorkwam, en\nopende toen de deur van de kamer zijner vrouw.\n\n\n\n\n\nIV.\n\nDarja Alexandrowna stond tusschen allerlei in \'t rond gestrooide\nvoorwerpen aan een geopend schrijfbureau, in neglige, met dunne\nopgestoken haarvlechten, een door kommer verwrongen gelaat en groote,\nverschrikte oogen.\n\nToen zij zijn tred hoorde, hield ze op en zag naar de deur, terwijl\nzij vergeefs moeite deed haar gelaat een strenge en verachtelijke\nuitdrukking te geven. Zij voelde, dat zij hem, of liever de op handen\nzijnde samenkomst, vreesde. Zij beproefde dat te doen, wat zij in\ndeze drie dagen wel tienmaal te vergeefs beproefd had, haar goed en\ndat van de kinderen in te pakken en naar haar moeder te rijden. Ook nu\nweer moest ze zich zelf bekennen, dat het zoo niet blijven kon en dat\nzij iets doen moest om hem te bestraffen en hem, was het ook slechts\nin geringe mate, de smart te doen gevoelen, die hij haar veroorzaakt\nhad. Zij wilde hem verlaten en voelde, dat het haar onmogelijk was,\ngeheel en al onmogelijk, daar ze zich niet kon ontwennen hem als haar\nechtgenoot te beschouwen en hem lief te hebben. Zij voelde dat zij\nniet in staat was te vertrekken, maar terwijl zij zich zelf bedroog,\nzocht ze haar goed bijeen en deed alsof zij wegreizen wilde.\n\nToen ze haar man zag, begon zij in een schuiflade te schommelen,\nals zocht zij iets, daarna vermande zij zich en zag naar hem om. Haar\ngelaat, dat strengheid en vastberadenheid moest uitdrukken, teekende\nechter onbeholpenheid, angst en smart.\n\n"Dolly!" sprak hij met zwakke, vreesachtige stem.\n\nHij liet het hoofd tusschen de schouders zakken om er beklagenswaardig\nen onderworpen uit te zien, zijn gelaat straalde daarbij echter van\nfrischheid en gezondheid. Zij mat hem met vluchtigen blik van het\nhoofd tot de voeten.\n\n"Ja, hij is gelukkig en tevreden," dacht zij, "en ik?.... O, die\nafschuwelijke goedigheid, waarom ieder hem prijst en bemint--ik\nhaat ze!"\n\nHaar lippen klemden zich op elkander, de rechterwangspier van haar\nbleek gelaat werd zenuwachtig vertrokken.\n\n"Wat wilt gij?" vroeg zij met gejaagde, haar zelf vreemde stem.\n\n"Dolly!" sprak hij sidderend, "Anna komt van daag."\n\n"Wat gaat mij dat aan? Ik kan haar niet ontvangen," riep zij uit.\n\n"Dolly! eindelijk moet het toch...."\n\n"Ga weg, ga weg van mij!" riep zij heftig.\n\nTot hiertoe had Stipan Arkadiewitsch heel kalm aan zijn vrouw kunnen\ndenken, hij had ook steeds gehoopt, dat, volgens Matjeffs zeggen,\nalles terecht zou komen, en had daardoor rustig zijn courant lezen\nen zijn koffie drinken kunnen.\n\nNu echter, nu hij haar bekommerd gelaat zag en aan den klank harer\nstem hoorde, hoe ongelukkig en wanhopig zij was, nu was het hem alsof\nzijn keel toegeschroefd werd en zijn oogen vulden zich met tranen.\n\n"Mijn God, wat heb ik toch gedaan! Dolly, om Godswil....!"\n\nHij kon niet verder spreken, snikken verstikten zijn stem.\n\nZij sloot het bureau en zag hem aan.\n\n"Dolly! Wat kan ik zeggen? Slechts dit eene: vergiffenis,\nvergiffenis! Bedenk toch, kunnen negen jaren, die wij te samen geleefd\nhebben, niet een oogenblik...."\n\nZij sloeg de oogen neder en wachtte in spanning af, wat hij verder\nzeggen zou.\n\n".... Een oogenblik.... van.... verleiding.... uitwisschen...." sprak\nhij en wilde nog meer zeggen, maar bij die woorden trilden haar lippen\nen de spieren harer rechter wang, als had ze physieke smart.\n\n"Ga heen! ga toch heen!" riep zij nog schriller "en spreek mij niet\nmeer van uw verleidingen, uw afschuwelijkheden."\n\nZij wilde wegsnellen, doch wankelde en moest zich aan een stoel\nvastgrijpen om niet te vallen.\n\nZijn gelaat teekende groote droefheid, zijn oogen werden met tranen\ngevuld.\n\n"Dolly!" sprak hij snikkend, "denk om Godswil aan de kinderen. Die\ntoch zijn onschuldig.... Ik heb gefaald, straf mij, laat mij mijn\nschuld boeten. Wat ik ook doen moet, ik ben tot alles bereid. Ik\nheb schuld, ik kan niet zeggen, hoe diep schuldig ik mij gevoel,\nmaar Dolly! vergeef mij!"\n\nZij zette zich neder. Hij hoorde haar zware, benauwde ademhaling en\nwerd door onuitsprekelijk medelijden met haar bewogen. Zij beproefde\neenige malen te spreken, maar kon niet. Hij wachtte.\n\n"Gij denkt aan de kinderen, om je met hen te vermaken, ik denk\nechter ook aan hen en weet nu, dat zij verloren zijn." Hier bracht\nzij klaarblijkelijk een phrase uit, die zij zich zelf in deze drie\ndagen voortdurend had opgedrongen.\n\nOmdat zij hem met je aansprak, zag hij dankbaar tot haar op en wilde\nhaar hand nemen. Zij wendde zich echter met afschuw van hem af.\n\n"Ik denk aan de kinderen en voor hen zou ik alles ter wereld willen\ndoen. Maar ik weet niet, hoe ik het best voor hen zorgen kan, door\nze aan hun vader te ontnemen of hen bij een liederlijken vader\nte laten, ja! bij een liederlijken vader! Zeg nu zelf, of er na\nhet voorgevallene nog mogelijkheid bestaat om samen te leven! Zeg,\nis het mogelijk?" herhaalde zij met verheffing van stem, "nadat mijn\nechtgenoot, de vader mijner kinderen, een minnehandel heeft aangeknoopt\nmet de gouvernante zijner kinderen?"\n\n"Maar hoe kan ik het toch weer goed maken ?" vroeg hij op klagenden\ntoon en liet het hoofd steeds dieper zinken.\n\n"Gij zijt mij onuitstaanbaar," riep zij uit, zich al meer en meer\nopwindend. "Uw tranen hebben voor mij geen waarde! Gij hebt mij nooit\nbemind, gij hebt geen hart, geen edelmoedigheid! Gij staat mij tegen,\ngij zijt voor mij een vreemde, ja geheel een vreemde geworden!" Dat\nwoord "vreemde", dat haar zelf het verschrikkelijkst klonk, bracht\nzij met smart en toorn uit.\n\nHij zag haar aan, hij verwonderde zich en verschrok over de boosaardige\nuitdrukking van haar gelaat. Hij begreep niet, dat zijn medelijden\nhaar zoo prikkelde.\n\nZij bemerkte, dat hij slechts medelijden en geen liefde voor haar\ngevoelde.\n\n"Neen, zij haat mij, nooit zal zij mij vergeven," dacht hij.\n\n"Het is vreeselijk, vreeselijk," sprak hij.\n\nIn het belendend vertrek begon een kind, dat gevallen scheen te zijn,\nte schreien. Darja Alexandrowna luisterde en haar gelaat nam een\nzachtere uitdrukking aan. Een oogenblik bezon zij zich, als wist ze\nniet, waar zij was en wat ze doen moest, daarna stond zij haastig op\nen ging naar de deur.\n\n"Zij bemint mijn kind toch nog," dacht hij, de verandering harer\ntrekken ziende, "mijn kind! hoe kan zij mij dan haten?"\n\n"Dolly, nog een woord!" sprak hij haar volgend.\n\n"Als gij mij volgt, roep ik de bedienden en de kinderen, dan zullen ze\nallen vernemen, welk een laag mensch gij zijt! Ik vertrek heden nog,\nblijf gij maar bij uw liefje." Zij sloeg de deur achter zich dicht.\n\nStipan Arkadiewitsch zuchtte, wischte zich het gelaat af en verliet\nmet langzame schreden de kamer.\n\n"Matjeff zegt, dat alles nog wel terecht zal komen, maar ik zie\ndaar geen mogelijkheid toe.--En hoe afschuwelijk en plat heeft zij\ngeschreeuwd!" sprak hij tot zich zelf en dacht aan de woorden: \'liefje\nen laag mensch.\' "En misschien hebben de meiden dat gehoord! Hoe\nvreeselijk plat, hoe vreeselijk."\n\nStipan Arkadiewitsch stond eenige oogenblikken stil, wischte de oogen\naf, hief het hoofd weer fier omhoog en verliet het vertrek.\n\nHet was Vrijdag en in de eetkamer trok een Duitsch horlogemaker juist\nde klokken op. Stipan herinnerde zich een schertsende woordspeling\nover dien braven, kaalhoofdigen Duitscher, dat zijn geheel bestaan\nopgetrokken was door klokken op te trekken.... en hij glimlachte.\n\nStipan Arkadiewitsch hield veel van een geestigen zet.\n\n"Ach, misschien dat de bui bij ons ook nog optrekt," dacht\nhij. Matjeff, die juist binnen kwam, riep hij toe:\n\n"Matjeff, richt de zijkamer in voor Anna Arkadiewna."\n\n"Zooals u beveelt."\n\nStipan Arkadiewitsch trok zijn pels aan en ging het bordes op om uit\nte gaan.\n\n"Komt u te huis dineeren?" vroeg Matjeff, die hem uitgeleide deed.\n\n"Misschien. Hier, dit is voor de onkosten," hij gaf hem een\ntwintig-roebel-billet, "zou het genoeg zijn?"\n\n"Genoeg of niet genoeg, wij zullen er wel mede rond moeten komen,"\nzeide Matjeff, sloeg het portier toe en trad op het bordes terug.\n\nInmiddels had Darja Alexandrowna haar kind getroost en daar zij\naan het rollen van het rijtuig hoorde, dat haar man uitgereden was,\nkeerde zij naar haar slaapvertrek terug. Dit was voor haar het eenig\ntoevluchtsoord voor alle huiselijke zorgen, die haar in beslag namen,\nzoodra zij het verliet. Zelfs nu in den korten tijd, dat zij zich\nin de kinderkamer bevond, hadden de Engelsche bonne en Matrona\nFilimonowna een menigte vragen tot haar gericht, die geen uitstel\nkonden lijden en die zij alleen beantwoorden kon. Hoe de kinderen\nvoor de wandeling gekleed moesten worden, of ze melk moesten drinken,\nof er om een anderen kok gezonden zou worden.....\n\n"Ach, laat mij met rust!" had zij geantwoord en toen in haar\nslaapvertrek tot de plaats, waar zij het laatst met haar man gesproken\nhad, teruggekeerd zijnde, vouwde zij de magere handen en begon zich\nhet geheele gesprek voor den geest terug te roepen.\n\n"Weggereden? En of hij nog in betrekking staat met haar? Of\nzij elkander nog ontmoeten? Waarom heb ik hem daar niet naar\ngevraagd? Neen, neen, een verzoening is niet mogelijk! Wanneer wij\nook al in een huis blijven wonen, zoo zullen wij toch vreemden voor\nelkander zijn, voor altijd vreemden!" Met bizonderen nadruk herhaalde\nzij dat haar zoo pijnlijk woord. "En hoe zeer heb ik hem bemind! En\nbemin ik hem nu misschien nog niet meer dan vroeger! Het ergste is\nechter...." Verder kwam zij niet, want Matrone Filimonowna zag door\nde deur naar binnen.\n\n"Mag ik om mijn broeder zenden om ten minste het middageten te\nkoken? Anders gaat het als gisteren en krijgen de kinderen voor zes\nuur niets te eten!"\n\n"Goed, ik kom terstond en zal alles regelen. Is er al versche melk\ngehaald?...."\n\nEn Darja Alexandrowna verzonk weer in de dagelijksche zorgen en vergat\ndaarin voor eenigen tijd haar kommer.\n\n\n\n\n\nV.\n\nStipan Arkadiewitsch had het aan zijn goeden aanleg te danken,\ndat hij in school tamelijk goed geleerd had. Hij was echter traag,\nhaalde allerlei streken uit en verliet ze daardoor vrij laat. Ondanks\nzijn lichtzinnigheid en jeugd viel hem vroeg een eervolle betrekking\nals president van een Moskouer gerechtshof ten deel, waaraan een\ngroot inkomen verbonden was. Deze betrekking had hij te danken aan\nden echtgenoot zijner zuster Anna, Alexei Alexandrowitsch Karenin,\ndie een der gewichtigste posten aan het ministerie bekleedde. Doch al\nhad ook Karenin zijn zwager deze plaats niet bezorgd, dan zou Stiwa\nOblonsky toch door een aantal andere personen, broeders, zusters,\nooms en nichten deze of een dergelijke betrekking met zes duizend\nroebels inkomen, die hij noodig had, gevonden hebben; want hoewel\nzijn vrouw vermogen aangebracht had, waren zijn financien altijd in de\nwar. Stipan was aan half Moskou en Petersburg verwant. Hij behoorde tot\nde elite der Russische maatschappij. Een derde der oude staatslieden\nwaren vrienden zijns vaders geweest en kenden hem van jongs af aan,\nmet het tweede derde stond hij op heel familiaren voet en het laatste\nderde waren goede kennissen van hem. Zoo waren de machtige schenkers\nvan wereldsche goede gaven, bestaande uit: ambten, toezeggingen,\ninkomsten enz., allen te samen zijn vrienden en konden hun standgenoot\nen vriend niet voorbijgaan. Oblonsky behoefde zich volstrekt geen\nmoeite te geven om een winstgevende post te krijgen. Hij behoefde\nalleen niets af te wijzen, niet te benijden, niet te strijden, zich\nniet gauw beleedigd te toonen, hetgeen zijn aangeboren goedigheid\nook nooit meebracht. Het zou hem heel belachelijk voorgekomen zijn,\nindien men hem gezegd had, dat hij de plaats met de inkomsten, die hij\nnoodig had, niet zou krijgen, te meer daar hij op niets buitengewoons\naanspraak maakte: hij wenschte slechts wat zijns gelijken in stand\nen jaren hadden, en om zulk een ambt te vervullen was hij ook niet\nminder geschikt dan de anderen.\n\nStipan Arkadiewitsch werd door allen, die hem kenden, niet alleen om\nzijn vroolijk, goedhartig karakter en zijn stipte eerlijkheid bemind,\nmaar in zijn aangenaam, net uiterlijk, zijn glinsterende oogen,\ndonkere wenkbrauwen en haar en de frischheid van zijn gelaat lag iets,\ndat ieder voor hem innam.\n\n"Aha! Stiwa! Oblonsky! Daar is hij weer!" klonk het vroolijk, als\niemand hem ontmoette. En al vond iemand een gesprek met hem weinig\ninteressant, toch verheugde men zich bij een ontmoeting met hem\nden volgenden of derden dag weer evenzeer. Daar was echter nog een\nandere boven allen twijfel verheven hoedanigheid, waarom men Stipan\nArkadiewitsch beminnen moest. Zonder de geringste inspanning deed hij\nzijn geheele leven door, wat andere menschen, die goed willen zijn,\nmet veel moeite trachten te doen en toch nooit kunnen. Hij sprak nooit\nkwaad van iemand; hij, die anders veel van een geestigen zet hield,\nliet zich nooit door een kwinkslag tot spot vervoeren. Zoodra er\niemand door gekrenkt of beleedigd kon worden, was een scherts voor\nhem geen scherts meer.\n\nNadat hij intusschen drie jaar lang de betrekking van voorzitter\nvan een Moskouer gerechtshof had waargenomen, won hij niet alleen\nde genegenheid, maar ook de achting van zijn collega\'s, zijn\nondergeschikten en superieuren, kortom van allen, die met hem in\nbetrekking stonden. De algemeene achting, die hem in zijn werkkring\nten deel viel, berustte eendeels op de buitengewone toegevendheid\njegens anderen--en deze was voornamelijk in het bewustzijn zijner\neigen tekortkomingen gegrond; ten andere in zijne vrijzinnigheid. Niet\ndie vrijzinnigheid, die hij uit de nieuwsbladen putte, maar een hem\naangeborene, die hem met alle menschen, zonder aanzien van stand en\nvermogen, op dezelfde wijze deed omgaan; en eindelijk in de volslagen\nonpartijdigheid, waarmede hij de zaken behartigde, waardoor hij\nzich nooit door andere invloeden liet meesleepen en dus ook geen\nfouten maakte.\n\nToen Stipan Arkadiewitsch het gerechtshof binnenkwam, ging hij,\neerbiedig door een portier met portefeuille gevolgd, in zijn kabinetje,\ndeed zijn uniform aan en betrad de gerechtszaal.\n\nDe schrijvers en ondergeschikten stonden allen vroolijk en eerbiedig\ngroetend van hun plaatsen op. Stipan ging vlug als altijd naar\nzijn plaats, drukte zijn collega\'s de hand en zette zich neder. Hij\nsprak en schertste juist zooveel als noodig was, voor hij aan het\nwerk ging. Niemand verstond zoo goed als hij binnen de perken van\nvertrouwelijkheid en dienstplicht te blijven, hetgeen zoo noodig\nis om een gemeenschappelijken werkkring aangenaam te maken.--De\nsecretaris overhandigde hem opgeruimd en eerbiedig, zooals allen in\nStipan\'s omgeving waren, de acten en sprak op den door hem ingevoerden\nfamiliaren toon:\n\n"Wij hebben toch het bericht van het Pensaisch gouvernement\nontvangen. Voegt het u dat in te zien?"\n\n"Zoo is het dan toch gekomen!" sprak Stipan, zijn wijsvinger op de\nacten leggend. "Dan willen wij beginnen, mijne heeren!...." en de\nzitting was geopend.\n\n"Als zij eens wisten, welk een schuldige knaap hun voorzitter een\nuur geleden nog was," dacht hij en boog onder het voorlezen van het\nbericht zijn hoofd een weinig, terwijl zijn oogen lachten.\n\nDe zitting duurde tot twee uur onafgebroken voort, toen was er pauze om\neen tweede ontbijt te gebruiken. Even voor twee uur werden de groote\nglazen deuren van de gerechtszaal plotseling geopend en trad iemand\nbinnen. Alle ambtenaren, die onder den spiegel en het borstbeeld van\nden czaar zaten, richtten, verheugd over het oponthoud, hun blikken\nnaar de deur; maar de portier wees den binnentredende terstond terug\nen sloot de deur achter hem.\n\nZoodra de aan de orde zijnde proceszaak voorgelezen was, stond Stipan\nArkadiewitsch op, rekte zich een weinig uit, stak in de gerechtszaal\neen sigaar op en begaf zich naar zijn kabinet. Twee zijner collega\'s,\neen oud beambte Nikitin, die al vele dienstjaren telde, en de kamerheer\nGrinewitsch vergezelden hem.\n\n"We zullen er na het ontbijt wel mee klaar komen," zeide Stipan\nArkadiewitsch.\n\n"Als wij nog maar tijd genoeg hebben!" merkte Nikitin aan.\n\n"Die Foomin moet toch een groote schurk zijn !" sprak Grinewitsch. Hij\nmeende een der in het proces voorkomende personen.\n\nStipan fronste de wenkbrauwen om daarmede te kennen te geven, dat\nhet doelloos was een overijld oordeel te vellen, en antwoordde niets.\n\n"Wie was hier zooeven?" vroeg hij den portier.\n\n"Er kwam, toen ik mij even had omgekeerd, iemand binnenstuiven,\nexcellentie! zonder het mij te vragen. Hij vroeg naar u. Ik zeide,\nals de heeren uit de zitting kwamen, dan..."\n\n"Waar is hij?"\n\n"In het voorvertrek gegaan, zooeven was hij nog hier. Daar\nis hij!" antwoordde de portier en wees naar een sterk gebouwd,\nbreedgeschouderd man, met krullenden baard, die juist, zonder zijn\npelsmuts af te nemen, met vluggen, veerkrachtigen tred de steenen\ntrap op kwam. Een mager beambte, die juist met de actestukken de trap\nafging, bleef onwillekeurig staan, keek naar de voeten van den nieuw\naangekomene en zag vragend naar Oblonsky op.\n\nStipan Arkadiewitsch stond boven aan de trap, zijn goedig gelaat blonk\nboven den geborduurden uniformkraag uit en verhelderde zich nog meer,\ntoen hij den nadertredende herkende.\n\n"Zijt gij het waarlijk, Lewin!" zeide hij en zag Lewin met een\nvriendelijk, spotachtig lachje aan, toen deze hem omhelsde en kuste.\n\n"Wel, ijsde je er niet van, mij in dit hol op te zoeken?" voegde hij\ner in het Fransch bij, "en dat nog wel in West-europeesch costuum,"\nging hij voort en zag hem op nieuw lachend aan.\n\n"Ik ben pas aangekomen en was erg verlangend je te zien!" sprak Lewin\nen zag daarbij bevangen en tegelijk onrustig en geergerd om.\n\n"Nu, kom dan maar in mijn kabinet," zeide Stipan Arkadiewitsch, die\nLewins licht geraakte, bloode eigenliefde kende, nam hem bij de hand,\ntrok hem achter zich voort, alsof hij met hem tusschen twee dreigende\ngevaren doorlaveerde.\n\nLewin en Oblonsky waren van denzelfden leeftijd en hun\nvertrouwelijkheid dagteekende niet van een champagnegelag, maar Lewin\nwas de vriend en speelgenoot zijner vroegste jeugd; zij hielden van\nelkander ondanks hun uiteenloopende karakters en geheel verschillende\nneigingen, ofschoon ieder hunner het leven, dat hij zelf leidde, voor\nhet eenig ware en dat van zijn vriend voor een schijnleven hield,\nwat zoo dikwijls voorkomt bij lieden, die een geheel verschillenden\nwerkkring hebben. Lewin kwam dikwijls van zijn landgoed, waar hij\naltijd bezig was, naar Moskou over. Wat hij daar buiten deed, kon\nStipan zich maar niet begrijpen en hij stelde er dan ook weinig\nbelang in; maar bij Lewins aanblik, wanneer deze te Moskou kwam,\nkon hij nooit een spotlachje onderdrukken, want dan was hij haastig,\nopgewonden, een beetje verlegen en boos over die verlegenheid. Ook\nbracht hij meestal een geheel nieuwe levensbeschouwing mede. Stipan\nlachte er om en toch beviel het hem.\n\nLewin verachtte evenzeer het grootsteedsche leven van zijn vriend,\nvond zijn dienstwerk onbeduidend en lachte er ook om. Maar dit was\nhet verschil, Oblonsky lachte zelfbewust en goedig, omdat hij deed wat\nallen deden, maar Lewin lachte niet zelf bewust en dikwijls minachtend.\n\n"Wij hadden je reeds lang verwacht," zeide Oblonsky het kabinet\nbinnentredend en liet Lewins hand los, als om hem te toonen, dat nu\nalle gevaar voorbij was. "Ik verheug mij zeer je te zien. Hoe gaat\nhet je? Wanneer ben je gekomen?"\n\nLewin zweeg en nam het hem onbekende gezelschap, de beide\ncollega\'s van Stipan, op. Vooral viel zijn oog op de hand van den\neleganten Grinewitsch met lange, gele en spits afgeknipte nagels en\nreusachtige, glinsterende manchetknoopen. Deze hand nam zoozeer al\nzijn opmerkzaamheid in beslag, dat hij zijn gedachten onmogelijk bij\niets anders kon bepalen.\n\nOblonsky bemerkte dit terstond en glimlachte.\n\n"Ach ja, laat ik u voorstellen," zeide hij: "Mijn collega\'s Philip\nIwanowitsch Nikitin en Michael Stanislawowitsch Grinewitsch; een\nwerkzaam medelid der Semstwo, een athleet, die met een hand vijf pud\n[1] kan opheffen, groot veefokker en jager en mijn vriend Constantin\nDimitrisch Lewin, broeder van Sergei Iwanowitsch Kosnischeff."\n\n"Zeer aangenaam," lispelde de oude heer.\n\n"Ik heb de eer uw broeder te kennen," zei Grinewitsch en stak hem\nzijn hand met de lange nagels toe.\n\nLewins gelaat betrok, koel drukte hij de hem toegestoken hand en\nwendde zich terstond tot Oblonsky. Hoewel hij groote achting voor\nzijn in geheel Rusland als schrijver beroemden broeder koesterde,\nkon hij toch niet velen, dat men hem niet als Constantin Lewin,\nmaar als den broeder van den beroemden Kosnischeff aansprak.\n\n"Ik ben geen lid der Semstwo meer; ik heb met allen oneenigheid gehad\nen ga niet meer naar hun vergaderingen," zei hij tot Oblonsky.\n\n"Nu, dat is gauw gegaan," hernam deze, "waarom dan toch?"\n\n"Dat is een lange geschiedenis, die vertel ik je eens op een anderen\nkeer," sprak Lewin, maar begon evenwel terstond te vertellen. "Om\nkort te gaan, ik ben tot de overtuiging gekomen, dat de Semstwo\nin het geheel geen recht van bestaan heeft, noch hebben kan." Hij\nsprak op een toon alsof iemand hem beleedigd had. "Ten eerste speelt\nmen daar parlementje, en ik ben noch jong noch oud genoeg om mij met\nspeelgoed te kunnen vermaken, en van den anderen kant" .... hier bleef\nhij even steken.... "is zij voor de coterie van het district slechts\neen middel om geld in handen te krijgen. Wat de oude voogdijschappen\nen gerechten waren, dat is nu de Semstwo, met dit onderscheid dat nu\nhet streven niet op vooruitgang, maar alleen op het verkrijgen van\neen onverdiend inkomen gericht is." Hij had dit met zooveel nadruk\ngezegd, alsof een ander zijn beschouwing bestreed.\n\n"Wel, wel, ik hoor, dat ge weer een nieuwe phase zijt ingetreden,\nen wel de conservatieve," sprak Stipan, "maar daarover later meer."\n\n"Ja, later! Maar ik moest je toch even zien," zei Lewin, en beschouwde\ndaarbij met iets als haat in zijn blik, Grinewitsch\' hand.\n\nStipa Arkadiewitsch lachte onmerkbaar.\n\n"Waarom draag je nu een Europeeschen en geen Russischen jas?" vroeg\nhij, het nieuwe, klaarblijkelijk door een Franschen coupeur gemaakte\nkleedingstuk beschouwend, "ja, ik begrijp, dit behoort ook al tot de\nnieuwe phase!"\n\nLewin bloosde plotseling en het was vreemd dit verstandig mannelijk\ngelaat met een kinderlijken blos bedekt te zien.\n\n"Waar ontmoeten we elkander? Ik moet je zeer noodig spreken."\n\nOblonsky bedacht zich. "Zou het niet beter zijn, in plaats van hier in\nhet cafe een slechte cotelette te verorberen, een paar schreden verder\nte gaan en bij Gurin een goed ontbijt te gebruiken? Hoor eens! ga nu\nmet mij mee ontbijten, dan kunnen wij nog een poosje praten. Tot drie\nuur ben ik vrij!"\n\n"Neen, zei Lewin, even nadenkend, ik moet eerst nog een bezoek\nafleggen."\n\n"Goed, dan zullen wij samen dineeren!"\n\n"Dineeren! Ja, maar ik heb je niets bizonders te vertellen, ik wilde\nje eigenlijk maar een paar woorden vragen."\n\n"Zeg dan die paar woorden dadelijk en het andere bespreken wij van\nmiddag."\n\n"Slechts twee woorden, anders niets bizonders!"\n\nZijn gelaat nam door de inspanning om die woorden te vinden een\nsombere uitdrukking aan.\n\n"Hoe is \'t bij de Tscherbatzky\'s? Alles bij het oude?"\n\nStipan Arkadiewitsch, die reeds lang wist, dat Lewin zijn schoonzuster\nKitty liefde toedroeg, lachte fijntjes en zijn oogen glinsterden\nvergenoegd.\n\n"Gij hebt mij met weinige woorden gevraagd, ik kan je zoo kort niet\nantwoorden, want.... Och! excuseer een oogenblik."\n\nEr was een secretaris binnengetreden, die Stipan naderde met\ngemeenzamen eerbied en een zeker bescheiden zelfbewustzijn, dat alle\nklerken eigen was, daar zij beseften in zaakkennis de meerdere van\nhun chef te zijn. Onder den schijn van een verzoek te doen, begon\nhij over een bezwaar te spreken. Zonder hem tot het einde toe aan te\nhooren, legde Stipan welwillend de hand op den arm van den secretaris\nen sprak, terwijl een lach de scherpte zijner woorden verzachtte:\n"Neen, gij moet het doen, zooals ik het u gezegd heb," en terwijl hij\nhem beknopt uitlegde, hoe hij de zaak opvatte, schoof hij de acten\nter zijde en voegde er bij: "Doe het nu als je blieft precies zoo,\nSacharnikizitsch!"\n\nDe secretaris verwijderde zich eenigszins beschaamd.\n\nOnder dit gesprek stond Lewin met de armen op een stoel geleund,\nen een spottende uitdrukking lag op zijn gelaat.\n\n"\'t Is onbegrijpelijk, \'t is onbegrijpelijk!"\n\n"Wat begrijpt ge niet?" vroeg Oblonsky vergenoegd lachend, terwijl hij\neen sigaar opstak. Hij verwachtte weer een paradox van Lewin te hooren.\n\n"Ik begrijp niet, wat je hier eigenlijk doet en hoe ge dat met zooveel\nernst kunt opnemen!"\n\n"En waarom zou ik niet?"\n\nOmdat het toch eigenlijk geen werk is."\n\n"Zoo denk je dat? Nu wij zitten toch tot over de ooren toe in het\nwerk."\n\n"In \'t schrijfwerk! Nu ja, daar heb je ook talent voor."\n\n"Je bedoelt met talent meer een gebrek dan een gave."\n\n"Misschien wel," zeide Lewin; "maar toch bewonder ik je grootheid\nen ben er trotsch op, dat mijn vriend zoo\'n beroemd man is.--Maar,\nhoor eens, gij hebt mijn vraag niet beantwoord", voegde hij er bij\nen zag Oblonsky met zekere spanning in de oogen.\n\n"Nu goed, goed, wacht maar, daar komen wij ook al aan toe. Gij hebt\nhet maar drommels goed met je drie duizend desjatinen in het\nEzremowsche district, met zulke spieren en een blos als van een\ntwaalfjarig meisje! Maar ge wordt nog eenmaal een der onzen! O, ja\nzoo! je vroeg mij daarnaar: er is nog niets veranderd, maar \'t is\njammer dat ge in zoo lang niet hier waart."\n\n"Waarom dat?" vroeg Lewin verschrikt!\n\n"Ja, zie...! maar we spreken daar wel eens nader over. Waarom ben je\neigenlijk hier gekomen?"\n\n"Ach, daar spreken we ook later over!" zeide Lewin en werd tot over\nde ooren rood.\n\n"Nu goed, ik begrijp je," sprak Stipan; "zie je, ik zou je wel bij\nmij verzoeken, maar mijn vrouw is niet heel wel. Maar hoor eens, als\nje hen zien wilt, zij zijn tusschen vier en vijf uur bepaald in den\ndierentuin. Kitty rijdt daar schaatsen; ga daar ook heen, ik haal je\ndaar later af en dan rijden wij samen ergens heen om te dineeren."\n\n"Goed! Tot weerziens dan."\n\n"Maar hoor eens, vriendje! Ik ken je zoo goed, je zult de afspraak\nmisschien glad vergeten en zoo maar in eens naar buiten terug rijden,"\nriep Stipan hem lachend na.\n\n"Neen, neen, ik kom stellig!" en terwijl hij vergat Stipan\'s collega\'s\nte groeten, ging Lewin met stijve houding en vastberaden stap de\ndeur uit.\n\n"Dat schijnt een zeer energiek heer te zijn!" zeide Grinewitsch,\ntoen Lewin vertrokken was.\n\n"Ja, vadertje!" antwoordde Stipan, "dat is nu eerst een gelukkige:\ndrie duizend desjatinen in het Ezremowsche district, nog een schoone\ntoekomst voor zich en daarbij zoo oorspronkelijk--zoo geheel anders\nals wij."\n\n"En wat hebt gij dan te klagen, Stipan Arkadiewitsch?"\n\n"\'t Is erg, ach, heel erg," sprak deze bij zich zelf en slaakte een\ndiepe zucht.\n\n\n\n\n\nVI.\n\n\nToen Oblonsky aan Lewin vroeg, waarom hij eigenlijk was gekomen,\nwas hij rood geworden en had zich over zich zelf geergerd, dat\nhij het werd, want hij kon toch niet antwoorden: "Ik ben gekomen\nom je schoonzuster Kitty ten huwelijk te vragen," hetgeen toch\nhet doel zijner reis was. De Lewins en Tscherbatzky\'s behoorden tot\noudadellijke familien en hadden altijd in vriendschappelijke betrekking\ntot elkander gestaan.\n\nDit verkeer werd nog vertrouwelijker in den tijd, dat Lewin de\nhoogeschool bezocht, waar hij met den jongen vorst Tscherbatzky,\nden broeder van Dolly en Kitty, studeerde. In dien tijd kwam hij\nzeer dikwijls bij de familie Tscherbatzky en verliefde daarop; hoe\nzonderling het klinken moge, het was waar. Lewin was verliefd op het\nhuis, op de familie, vooral op de vrouwelijke leden dezer familie\nTscherbatzky. Hij had zijn moeder nooit gekend, zijn eenige zuster\nwas veel ouder, zoodat hij sinds den vroegen dood zijner ouders zeer\neenzelvig was opgegroeid. In het huis van vorst Tscherbatzky werd hij\nvoor het eerst in een oudadellijk, beschaafd en hoogst achtenswaardig\ngezin opgenomen.\n\nAlle leden dezer familie, vooral de vrouwelijke, waren voor hem als\nvan een geheimzinnigen, poetischen sluier omgeven, en hij zag niet\nalleen geen feilen, maar onder dien sluier vermoedde hij de edelste\nen uitstekendste beginselen en deugden.\n\nWaarom de drie jonge meisjes altijd om den anderen dag Fransch en\nEngelsch spreken en om beurten op bepaalde uren piano spelen moesten;\nwaarom op bepaalde tijden leeraars in de Fransche en Italiaansche\nletterkunde, in muziek, teekenen en dansen kwamen; waarom de drie\njonge dames op bepaalden tijd met mademoiselle Linon in een kales\nnaar den Twerskoyboulevard reden, allen in met atlas gevoerde pelzen\ngehuld, Dolly in een langen, Natalie in een halflange en Kitty in\neen korten, zoodat haar slanke voetjes in de strak getrokken kousen\nzichtbaar werden; waarom zij daar onder geleide van een met goud\ngegalloneerden bediende op en neder moesten wandelen; waarom zij\nallerlei verrassingen voor hun vader instudeeren moesten, zooals\nconcertstukken op twee piano\'s of Fransche tooneelvoorstellingen;\nwaarom men Dolly later een horloge schonk, haar een lang kleed naaide\nen naar het eerste bal geleide,--dat alles begreep hij niet, maar hij\nwist, dat het zoo behoorde en dat het noodig was en hij was betooverd\ndoor de geheimzinnige wijze, waarop dat alles gebeurde.\n\nHet was hem, alsof hij noodzakelijk op een der dochters verlieven\nmoest, hij wist maar niet op welke. Als student was Dolly zijn ideaal;\ndie trouwde echter spoedig met Oblonsky. Nauwelijks was Natalie in de\nwereld gebracht, of zij trouwde met een diplomaat, Lwoff genaamd. Kitty\nwas nog een kind, toen Lewin de universiteit verliet.\n\nDe jonge Tscherbatzky had bij de marine dienst genomen en verdronk\nkort daarop in de Oostzee. Na dien tijd verflauwden de relatie met\nde Tscherbatzky\'s.\n\nDit jaar was hij bij het begin van den winter om een veetentoonstelling\nnaar Moskou gekomen, en nu hij Kitty in een lang kleed had weergezien,\nKitty, die er als jong meisje oneindig bekoorlijker uitzag dan\nvroeger als kind, nu werd het hem helder, op welke van de drie het\nhem voorbeschikt was te verlieven.\n\n\n\n\n\nOogenschijnlijk was er voor hem, een twee-en-dertig-jarig man, die\neer rijk dan arm was, niets eenvoudiger, dan de vorstin Tscherbatzky\nten huwelijk te vragen, want naar alle omstandigheden te oordeelen\nwas hij een goede partij. Maar Lewin was werkelijk verliefd en daarom\nkwam Kitty hem in alle opzichten als een zoo volmaakt, zoo boven al\nhet aardsche verheven wezen voor en beschouwde hij zich zelf als zulk\neen nietswaardig schepsel, dat hij er in de verste verte niet aan\ndenken durfde, dat anderen hem waardig achten zouden haar te bezitten.\n\nNadat hij als in een droom twee maanden te Moskou doorgebracht en\nKitty bijna dagelijks gezien had, zeide hij plotseling tot zich zelf,\ndat er niets van komen kon, en ging naar zijn goederen terug. Hij zag\nin zich zelf twee groote gebreken, die hem het recht ontnamen aan haar\nte denken: ten eerste, dat hij slechts een eenvoudig grondbezitter en\nvolgens zijn eigen meening alles behalve een knap man was. Dan zag\nhij een anderen hinderpaal in zijn vroegere betrekking tot Kitty,\nde verhouding van een volwassen man tot een kind.\n\nHij hield zich zelf voor een eenvoudig, lang niet innemend man, en zoo\niemand, dacht hij, kon men wel als vriend beminnen, maar om bemind te\nworden met zulk een liefde, als hij Kitty toedroeg, moest men in alle\nopzichten boven velen uitblinken. Hij had er wel eens van gehoord, dat\nvrouwen dikwijls leelijke en alledaagsche menschen lief hadden, maar\ndit geloofde hij niet; hij beoordeelde anderen naar zich zelf, en hij\nkon slechts schoone, belangwekkende en schitterende vrouwen beminnen.\n\nNa twee maanden alleen op het land doorgebracht te hebben, gevoelde\nhij echter, dat het geen voorbijgaande neiging was, zooals hem in\nzijn eerste jeugd wel voor korten tijd bedwelmd had, maar dat dit\ngevoel hem nu geen oogenblik rust liet, dat hij niet leven kon zonder\nde vraag beantwoord te weten, of zij zijn vrouw wilde worden ja of\nneen; daarom was hij naar Moskou gekomen met het vaste voornemen\nhet aanzoek te doen en te trouwen, als hij aangenomen mogt worden,\nof.... Neen hij kon zich niet voorstellen, hoe het zijn zou, als zijn\nhoop onvervuld bleef.\n\nMet den morgen trein te Moskou gekomen, begaf hij zich naar zijn\noudsten broeder Kosnischeff, kleedde zich en trad diens kabinet binnen\nmet het voornemen hem zijn plan mede te deelen en zijn raad in te\nwinnen. Zijn broeder was echter niet alleen. Een bekend professor in\nde philosophie was zijn gast.\n\nSergei Iwanowitsch ontving zijn broeder met het zelfde vriendelijke,\nkoele lachje, waarmede hij iedereen begroette, en zette na de\nwederzijdsche voorstelling zijn gesprek met den professor voort. Na\nverloop van een half uur vertrok de gast en wendde Sergei zich tot\nzijn broeder.\n\n"Het verheugt mij zeer dat ge gekomen zijt! Hoe gaat het buiten met\nonze zaken?"\n\nLewin wist, dat zijn oudste broeder zich weinig om de bezittingen\nbekommerde en er alleen naar vroeg om hem genoegen te doen. Daarom\nsprak hij enkel over den tarweoogst en van hun geldzaken. Hij gaf\nhet voornemen om zijn broeder zijn huwelijksplannen mede te deelen\nop, want nadat hij diens gesprek met den professor had gevolgd en\ndaarna den beschermenden toon had opgemerkt, waarmede Sergei naar de\noeconomische aangelegenheden vroeg (het vaderlijk erfgoed was niet\nverdeeld en Lewin beheerde het voor beide partijen), gevoelde hij,\ndat deze zijn plannen anders zou beoordeelen, dan hij het wenschte,\nen hij dus niet met hem daarover kon spreken.\n\n\n\n\n\nVII.\n\nPrecies om vier uur steeg Lewin voor den zooelogischen tuin uit de\ndroschke en sloeg met kloppend hart den weg in naar de ijsbergen en\nde rijbaan, ten volle gerustgesteld _haar_ daar te zullen aantreffen,\nwant hij zag het rijtuig der Tscherbatzky\'s voor de poort wachten. \'t\nWas een helder vriezende dag, voor den ingang stond een langen rij\ndroschken, sleden en gendarmen. Onder de menigte wandelaars kwam\nhem een bekende tegen, die hem iets toeriep, Lewin herkende hem\nin het geheel niet. Hij kwam in de nabijheid der sneeuwbergen en\nhoorde het rammelen der kettingen, waarmede de sleden de hoogten\nop- en afgetrokken werden, het stommelen der naar beneden glijdende\nsleden en vroolijke stemmen. Na nog enkele schreden gegaan te zijn,\nstond hij bij de ijsbaan en herkende terstond te midden van alle\nschaatsenrijders _haar_.\n\nZij stond aan de overzijde in gesprek met een andere\ndame. Oogenschijnlijk was er niets bizonders aan haar, noch in\nhaar houding, noch in haar kleeding, maar voor Lewin was het even\ngemakkelijk haar onder die menigte uit te vinden als een roos onder\nbrandnetels.\n\n"Zou ik werkelijk op het ijs durven gaan en haar naderen?" dacht hij;\nde plaats, waar zij stond, scheen hem een ongenaakbaar heiligdom, en\neen oogenblik stond hij op het punt om weer heen te gaan. Hij moest\nzich alle geweld aandoen om het ijs te betreden en vermeed het haar\nlang aan te zien, als ware zij de zon, maar even als deze zag hij\nhaar toch, zonder tot haar op te zien.\n\nOp dezen tijd van den dag placht zich hier een clubje onder elkander\nbevriende menschen te vermaken; in Lewins oogen waren die allen hoogst\ngelukkig, daar ze in haar nabijheid waren; en toch reden ze haar allen\nzeer onverschillig voorbij, spraken eens met haar en schenen zich,\nzonder verder acht op haar te slaan, over het spiegelgladde ijs en\nhet heerlijke weder te verheugen.\n\n\n\n\n\nNicolai Tscherbatzky, Kitty\'s neef, zat met korte jas en nauwe broek\nen schaatsen onder de voeten op een bank en riep, zoodra hij Lewin\ngewaar werd, dezen toe:\n\n"Aha, de champion der schaatsenrijders! Sedert wanneer hier? Waar\nhebt ge de schaatsen?"\n\n"Ik heb er geen meegebracht," antwoordde Lewin, zeer verwonderd over\nzich zelf, dat hij in haar tegenwoordigheid zoo onbevangen spreken\nkon. Hij gevoelde, dat de zon hem naderde.\n\nZij had juist een wending gemaakt en reed nu de kleine, hooggeschoeide\nvoetjes eenigszins stijf houdende, voorzichtig op hem toe. Een jongen\nin Russisch kostuum, die geweldig met de armen zwaaide en wiens neus\nbijna den grond raakte, joeg haar voorbij.\n\nZij reed tamelijk onvast, nam de handen uit den mof, die aan een\nkoord om haar hals hing, om er mede te balanceeren, en hield haar\nblik strak op Lewin, dien zij herkend had, gericht, terwijl zij, half\nverheugd over de ontmoeting en half verlegen over haar onbeholpenheid,\nhem toelachte.\n\nDoor een zwenking reed zij vlak tegen Tscherbatzky aan, hield zich\naan dezen vast en knikte Lewin lachend toe. Zij was nog schooner,\ndan hij zich voorgesteld had.\n\n"Zijt gij reeds lang hier?" vroeg zij en stak hem de hand toe.\n\n"Ik dank u," voegde zij er bij, toen hij haar haar zakdoek, die\ngevallen was, weergaf.\n\n"Ik--nog maar kort ... gister--ik meen van daag--ben ik\ngekomen!" antwoordde Lewin, die in zijn opgewondenheid haar vraag niet\ndadelijk begreep. "Ik was bij u aan huis," voegde hij er bij. Bij de\nherinnering aan het doel van zijn bezoek werd hij verlegen en bloosde.\n\n"Ik wist niet, dat gij zoo goed schaatsen reedt!"\n\nZij beschouwde hem oplettend, als wilde zij de reden van zijn\nverlegenheid uitvorschen. "Zulk een lof van u zegt veel, want uw goede\nnaam als eerste schaatsenrijder is hier bewaard gebleven," hernam\nzij en klopte met de kleine gehandschoende hand de sneeuw van den mof.\n\n"Ja, vroeger was ik een hartstochtelijk liefhebber en deed mijn best\ner een matador in te worden."\n\n"Ik geloof, dat ge alles met hartstocht doet," sprak zij lachend. "Ik\nzou u gaarne eens zien rijden. Neem spoedig een paar schaatsen,\ndan zullen wij eens samen rijden."\n\n"Samen, met haar te zamen?" dacht hij en sprak luide: "Ik zal ze\nterstond aandoen." Haastig verwijderde hij zich om er een paar machtig\nte worden.\n\n"Wat zijt gij lang niet hier geweest," sprak de baanveger, terwijl\nhij hem de ijzers aangespte. "Er was na u geen zoo\'n meester in\n\'t rijden! Zitten ze zoo goed?"\n\n"Ja goed, goed, alles goed," zeide Lewin, een gelukkig lachje, dat\nonwillekeurig zijn gelaat verhelderde, terug dringend. "Ja!" dacht hij,\n"dit is leven, dit is geluk! Zal ik het haar terstond zeggen? Neen,\nnu durf ik er haar niet van spreken, nu ik zoo gelukkig ben, gelukkig\ndoor de hoop, maar dan? Maar ik moet, ik wil het toch doen! Weg met\nalle zwakheid!"\n\nNu stond hij op zijn schaatsen, trok den overjas uit en gleed zonder de\ngeringste inspanning over de gladde vlakte, alsof zijn wil alleen zijn\nbewegingen versnelde en vertraagde of er de richting aan gaf. Bevangen\nnaderde hij haar, maar haar vriendelijk lachje schonk hem moed. Zij\nreikte hem de hand en zij gingen naast elkander, allengs hun vaart\nversnellend; maar hoe sneller zij reden, hoe vaster hij den druk\nharer hand in de zijne voelde.\n\n"Met u had ik het gauwer geleerd," sprak zij, "met u voelt men zich\nzoo zeker."\n\n"Ik gevoel mij ook zoo zeker, als gij op mij steunt," antwoordde hij\nen schrok tegelijkertijd over dat antwoord en bloosde. En inderdaad,\nnauwelijks waren die woorden gesproken, of even als de zon achter de\nwolken, verdween de vroolijkheid van haar gelaat en Lewin werd daarop\ndie eigenaardige verandering gewaar, die een dieper nadenken er op\nte voorschijn placht te roepen. Op het anders zoo gladde voorhoofd\nvertoonden zich lichte rimpels.\n\n"Hindert u iets? Maar ik heb geen recht daarnaar te vragen," sprak\nhij haastig.\n\n"Waarom niet? Neen er is niets, dat mij drukt," antwoordde zij koel\nen liet er terstond op volgen: "Hebt ge mademoiselle Linon al begroet?"\n\n"Neen, nog niet!"\n\n"Och, ga dan naar haar toe; zij heeft zooveel met u op."\n\n"Wat is dat? Ik heb haar beleedigd.... Mijn God, help mij!" dacht\nLewin en begaf zich naar de Francaise met de grijze haren, die op\neen bank was gezeten.\n\nDeze ontving hem als een oud vriend, terwijl ze lachend haar valsche\ntanden zien liet.\n\n"Ja, kinderen worden groot!" sprak zij, met de oogen op Kitty duidend,\n"men wordt ouder! Rijd toch maar door, houd u niet op. Rijdt mijn\nKitty niet goed?"\n\nLewin snelde weer naar Kitty toe. Haar gelaat was niet meer gestreng,\nhaar oogen hadden een zachte en openhartige uitdrukking. Zij sprak\nvroolijk over haar oude gouvernante, over haar eigenaardigheden, en\nzeide hem zelfs, dat haar moeder mademoiselle niet genoeg waardeerde.\n\nDit oordeel over haar moeder tegenover hem uitgesproken gaf Lewin\nweer nieuwen moed. Zij sprak _met hem_ over haar moeder; zij geloofde\nalzoo aan de mogelijkheid, dat zij bij hem meer instemming zou vinden\ndan bij haar eigen moeder.\n\n"Hoe is het mogelijk, dat gij u in den winter niet op het land\nverveelt?" vroeg zij.\n\n"Vervelend vind ik het er nooit, wel eenzaam!"\n\nZij zag hem aan.\n\n"Zou het toch mogelijk zijn," dacht hij.\n\n"Blijft gij lang hier?" vroeg Kitty.\n\n"Dat weet ik nog niet."\n\n"Weet ge dat niet?"\n\n"Ik weet het niet. Het hangt van u af!" sprak hij.\n\nOf zij zijn woorden gehoord had of niet, plotseling was het of\nzij struikelde; zij stiet tweemaal met haar schaatsen krachtig op\nhet ijs en gleed van hem weg. Zij schoot op mademoiselle Linon toe,\nwisselde eenige woorden met haar en begaf zich toen naar het huisje,\nwaarin de dames gewoonlijk haar schaatsen afdeden.\n\n"Ach, dat had ik nu nog niet moeten zeggen!" dacht hij, "mijn God,\nhelp mij!" Behoefte gevoelend zijn gemoed eens lucht te geven, nam\nhij een aanloop en beschreef allerlei kringen en figuren, waardoor\nhij spoedig aller opmerkzaamheid tot zich trok.\n\nOp dat oogenblik kwam er juist een jongmensch, de beste der jongere\nschaatsenrijders, uit een restauratie. Hij had de schaatsen onder de\nvoeten en een sigaar in den mond, liep met veel beweging en allerlei\nsprongen de trappen af en gleed op het ijs in eens door vooruit,\nzonder de houding van lichaam en armen merkbaar te veranderen.\n\n"Aha, dat is een nieuw kunststuk," zeide Lewin en ging tegelijkertijd\nnaar boven om het na te doen.\n\n"Bezeer je maar niet," riep Tscherbatzky hem toe, "dat gaat zoo maar\nniet zonder oefening!"\n\nLewin ging tot aan den drempel der restauratie, stiet met kracht af en\nvloog langs de trappen naar beneden. Bij de onderste trede struikelde\nhij even, maar nauwelijks den grond met de hand aanrakend, stond hij\nweer recht op en vloog verder.\n\n"Die goede, beste vriend!" dacht Kitty, die juist met mademoiselle\nLinon uit het huisje te voorschijn kwam, en zag hem met een teeder,\nvriendelijk lachje, als een geliefden broeder na.\n\n"Is het mogelijk, dat ik schuld heb? Heb ik waarlijk verkeerd\ngedaan? Men noemt dat coquetteeren. Maar ik weet, dat ik hem niet\nbemin, en toch ben ik zoo gaarne met hem samen. Hij is zoo goed! Waarom\nheeft hij dat ook gezegd?" dacht zij.\n\nToen Lewin zag, dat Kitty met haar moeder het ijs verliet, stond hij\nstil en overlegde, wat te doen. Hij bond de schaatsen los en haalde\nbij den uitgang van het park moeder en dochter in.\n\n"Ik verheug mij zeer u te zien!" sprak de vorstin. "Donderdags wachten\nwij altijd bezoeken af."\n\n"Heden dus?"\n\n"Het zal ons veel genoegen doen u te zien!"\n\nDe vorstin ging door, Lewin merkte iets stroefs en koels in haar toon\nop. Dat deed hem pijn.\n\nKitty voelde dit misschien ook en kon niet nalaten de stroefheid\nharer moeder te verzachten. Zij wendde het hoofd om en zeide met een\nvriendelijk lachje: "Tot weerziens!"\n\nOp dat oogenblik kwam Stipan Arkadiewitsch, den hoed eenigszins scheef\nop het hoofd, met vroolijk lachend gelaat, dat niet de minste onrust\nverried, den tuin binnen. Zoodra hij zijn schoonmoeder naderde,\nteekende zijn gelaat meer schuldgevoel. Hij beantwoordde de vragen\nnaar Dolly\'s welstand met bedrukt gelaat, maar nadat hij eventjes\nzacht en neerslachtig met de vorstin gesproken had, richtte hij het\nhoofd weer vroolijk op en nam Lewin onder den arm. "Kom, zullen wij\nmaar terstond wegrijden? Ik heb telkens aan je gedacht en verheug mij,\ndat ge gekomen zijt." Daarbij zag hij hem veelbeteekenend in de oogen,\n"Ja wij willen heengaan," sprak de gelukkige Lewin, die met zijn\noogen Kitty tot in het rijtuig volgde.\n\n"Naar het hotel Angleterre of de Hermitage?"\n\n"\'t Is mij om \'t even."\n\n"Nu dan maar naar Angleterre," zeide Stipan en koos Angleterre, omdat\nhij daar de meeste schuld had, en het om die reden voor beter hield,\ndit hotel niet te vermijden. "Hebt gij een droschke? Zoo, dat is goed,\nik heb mijn rijtuig weggezonden."\n\nOnderweg zwegen de beide vrienden. Lewin dacht er over na, wat toch\nde zoo dikwijls afwisselende uitdrukking op Kitty\'s gelaat zou kunnen\nbeteekenen. Stipan Arkadiewitsch dacht inmiddels over het menu voor\nhet diner.\n\n"Houdt ge van tarbot?" vroeg hij Lewin, toen zij voor het hotel\nstil hielden.\n\n"Wat?" vroeg Lewin, "tarbot? Ja! ik houd heel veel van tarbot."\n\n\n\n\n\nVIII.\n\nToen Lewin met Oblonsky het hotel binnentrad, bemerkte hij op het\ngelaat en in de houding van den laatste iets heel bizonders, een\nonderdrukte levendigheid. Oblonsky ontdeed zich van zijn overjas,\ntrad met den hoed een weinig scheef op het hoofd de eetzaal binnen\nen gaf den hem op den voet volgenden Tartaar zijn bevelen. Terwijl\nhij rechts en links de zich daar bevindende gasten groette, naderde\nhij het buffet, gebruikte een glaasje likeur en een stukje visch\nen had daarbij een schertsend woord ten beste voor de achter het\nbuffet zittende, gepoederde en geheel met linten, kant en krulletjes\nbedekte Francaise.--Lewin echter dronk alleen daarom geen likeur,\nomdat die Francaise met de valsche haren, poudre de riz en vinaigre\nde toilette hem verschrikkelijk ergerde. Hij vermeed haar omgeving\nals een bezoedelde plaats. Zijn geheele ziel was met Kitty\'s beeld\nvervuld, en uit zijn oogen lachten hoop en geluk.\n\n\n\n\n\n"Hier mijnheer, als ik u verzoeken mag, hier wordt mijnheer niet\ngestoord," zeide de oude, breedgeschouderde Tartaar, spreidde een\nsneeuwwit tafelkleed op de ronde, met bronzen candelabres versierde\ntafel en schoof er twee fauteuils bij. Daarna bleef hij met het servet\nover de arm voor Stipan staan en wachtte diens bevelen af.\n\n"Indien mijnheer soms een afzonderlijk kabinet mocht verlangen, dan\nzal er terstond een vrij zijn.... Vorst Galizin met een dame.... Wij\nhebben versche oesters gekregen...."\n\n"Aha! oesters." Stipan overlegde.\n\n"Zouden wij ons plan niet wijzigen, Lewin?" zeide hij met den vinger\nde spijskaart doorloopend, terwijl zijn gelaat groote besluiteloosheid\nteekende.\n\n"Ja, laten wij oesters bestellen!"\n\n"Zeg, hoor eens, jij, zijn ze werkelijk goed?"\n\n"Flensburgsche, mijnheer! geen van Ostende!"\n\n"Flensburgsche, ja! maar zijn ze wel versch?"\n\n"Gister pas aangekomen."\n\n"Dan moeten wij maar met oesters beginnen en ons menu geheel\nveranderen."\n\n"\'t Is mij om \'t even! Ik had het liefst tsji met gort! Maar zoo iets\nkan men hier toch niet krijgen."\n\n"Wenscht u misschien gort a la Russe," vroeg de Tartaar en boog zich\nover Lewin heen als een voedster over een kind.\n\n"Neen zonder gekheid! zoek uit, wat je bevalt; ik ben van het\nschaatsenrijden zeer hongerig geworden en geloof, dat ik je keus alle\neer zal aandoen. Ik zal met genoegen van al dat heerlijks eten."\n\n"Nu dat zou ik denken," antwoordde Oblonsky, "want ge zult moeten\ntoestemmen, dat dit toch een van de hoofdzaken van het leven\nis!--Dus maatje, geef ons twee of liever drie dozijn oesters, soep\nmet groente...."\n\n"Printaniere!" zeide de Tartaar.\n\nMaar Stipan Arkadiewitsch gunde hem het genoegen niet de gerechten\nFransche namen te geven.\n\n"Met groenten, versta je! Dan bot met dikke saus, dan--roastbeaf,\nmaar pas op, dat die goed is! en dan misschien kapoen en ingelegde\nvruchten."\n\nDe Tartaar, die de eigenaardigheid van Stipan kende om de gerechten\nnooit Fransche namen te geven, sprak hem niet na, maar kon zich het\ngenoegen niet ontzeggen de geheele bestelling volgens de Fransche\nspijskaart te herhalen.\n\n"Soupe printaniere, turbot sauce Beaumarchais, poularde a l\'estragon,\nmacedoine de fruits!"\n\nDaarna overhandigde hij hem terstond de wijnkaart.\n\n"Ja, wat zullen wij drinken?"\n\n"Ik drink, wat je wilt, champagne," zeide Lewin.\n\nDe Tartaar vloog weg en verscheen eenige oogenblikken later met een\nschotel oesters en een flesch.\n\nLewin at van de oesters, hoewel hij liever brood met kaas zou gehad\nhebben; maar hij bewonderde Oblonsky, en zelfs de Tartaar, die een\nparelenden wijn in de fijngeslepen glazen schonk, zag met vergenoegden\nblik op Oblonsky neer.\n\n"Gij schijnt niet veel om oesters te geven!" zeide Stipan Arkadiewitsch\nzijn glas ledigend, "of hebt ge misschien zorgen?"\n\nHij wenschte Lewin vroolijk te zien, maar deze gevoelde zich minder\nbekommerd dan beklemd. Hij vond het onaangenaam, zich met dat wat hem\nop het hart lag, in een hotel te bevinden, midden tusschen kabinetjes\nwaar men met dames dineerde, te midden van al dat heen en weer geloop\nen die vreeselijke onrust; deze geheele omgeving van bronzen sieraden,\nspiegels, gas en Tartaren hinderde hem; hij vreesde, dat zij hetgeen\nzijn geheele ziel vervulde zou kunnen verontreinigen.\n\n"Ik? Ja, ik heb zorg.... Bovendien hindert mij dit alles hier.... Gij\nkunt je ook niet voorstellen, hoe vreemd dit alles is voor iemand\nzooals ik, die pas van het land komt, zooals bij voorbeeld de nagels\nvan dien heer, dien ik bij je aantrof."\n\n"Ja, ik zag wel, dat je veel belangstelde in de nagels van den armen\nGrinewitsch," sprak Stipan Arkadiewitsch lachend.\n\n"Dat kan ik niet uitstaan," zeide Lewin. "Probeer je eens in mijn\nplaats, als buitenmensch, te stellen. Wij plattelandsbewoners zorgen\ner voor onze handen zoo te onderhouden, dat men er gemakkelijk mee kan\nwerken; daarom houden wij onze nagels kort en stroopen zelfs dikwijls\nde mouwen op. Hier laten ze de nagels zoo lang mogelijk groeien."\n\nStipan Arkadiewitsch antwoordde met een vroolijken lach:\n\n"Dit is juist een teeken, dat zij niets met grof werk te maken\nhebben. Zij werken met hun hoofd."\n\n"Misschien wel! Maar het komt mij toch vreemd voor, even als dit,\ndat wij buitenmenschen ons best doen om zoo spoedig mogelijk verzadigd\nte worden en weer gauw aan het werk te kunnen gaan, terwijl wij hier\njuist moeite doen om zoo lang mogelijk niet verzadigd te worden en\ndaarom oesters eten."\n\n"Zeer natuurlijk!" hernam Stipan Arkadiewitsch, "want dit is juist\nhet doel van alle beschaving, alles met bewustzijn te genieten."\n\n"Als dat uw levensdoel is, dan zou ik nog liever een wilde zijn."\n\n"Dat ben je toch al, alle Lewins zijn wilden."\n\nLewin zuchtte. Oblonsky roerde terstond de hoofdzaak aan.\n\n"Nu? zijt ge van avond een der onzen, dat wil zeggen bij de\nTscherbatzky\'s?" vroeg hij, terwijl hij de ledige oesterschalen van\nzich schoof en de kaas aansprak. Daarbij knipte hij veelbeteekenend\nmet de oogen.\n\n"Ja, ik zal daar stellig zijn," zeide Lewin blozend, "ofschoon het\nmij toescheen, dat de uitnoodiging van de vorstin niet recht hartelijk\ngemeend was."\n\n"Onzin! Hoe kom je daaraan! Dat is zoo haar manier van doen!--Nu,\nmaatje, breng soep!--Dat is zoo haar manier; groote dame! Ik zal ook\nkomen, maar eerst moet ik naar de repetitie bij gravin Bonin. Wat,\ngij zoudt geen wilde zijn! Hoe is het dan te verklaren, dat ge zoo\nplotseling uit Moskou verdwenen waart? De Tscherbatzky\'s hebben er\nmij meermalen naar gevraagd, alsof ik dat weten moest! Een ding weet\nik slechts en dat is, dat ge altijd doet, wat een ander niet doet."\n\n"Ja," sprak Lewin langzaam en getroffen, "gij hebt gelijk, ik ben\neen wilde. Dat blijkt echter niet daaruit, dat ik toen weggegaan,\nmaar dat ik nu teruggekomen ben. Nu ben ik gekomen...." en plotseling\nwerd Lewin rood en zweeg.\n\n"Och, wat zijt gij een gelukkig mensch!" riep Stipan Arkadiewitsch uit,\nterwijl hij Lewin in de oogen zag.\n\n"Waarom?"\n\n"Aan het brandmerk herken ik het moedige ros, een verliefden knaap\naan zijn oogen," declameerde Stipan.\n\n"Nu, juist geen knaap meer! Hoe oud zijt gij?"\n\n"Vierendertig, twee jaar ouder dan gij. Maar aan de jaren ligt het\nniet, gij hebt een heele toekomst voor je."\n\n"En hebt gij die misschien al achter je?"\n\n"Neen, dat juist niet, maar gij hebt de toekomst voor je, ik slechts\nhet tegenwoordige en dat is maar zoo, zoo!"\n\n"Hoe dan?"\n\n"Ach niet zoo heel mooi! Maar daar willen we het zwijgen toe doen,\nmen kan toch ook niet alles vertellen," sprak Stipan. "Maar waarom\nben je dan nu eigenlijk naar Moskou gekomen? Hei daar! afnemen!"\n\n"Hebt gij het niet geraden?" vroeg Lewin en wendde zijn bezielden\nblik niet van Stipan af.\n\n"Ik heb het misschien wel geraden, maar kan daar toch niet over\nbeginnen te spreken. Daaraan kun je wel bemerken, of ik het mis heb\nof niet," zeide deze, Lewin met een fijn lachje fixeerend.\n\n"En wat denkt ge daar wel van?" vroeg Lewin met een lichte trilling\nin zijn stem. "Ziet ge er licht in?"\n\nStipan Arkadiewitsch ledigde langzaam zijn glas chablis, zonder\nde oogen van Lewin af te wenden, die met inspanning zijn antwoord\nafwachtte.\n\n"Ik?" vroeg hij toen. "Er is niets, dat ik zoozeer wensch als\ndit. Neen, waarlijk niets. Dat zou het beste zijn wat er gebeuren kon."\n\n"Gij zijt toch niet op een dwaalspoor,--gij weet toch over wie wij\nspreken?" zeide Lewin en zijn gelaat werd nog rooder.--"En gij denkt,\ndat het mogelijk zou zijn?"\n\n"Zeker houd ik het voor mogelijk. Waarom zou het niet mogelijk zijn?"\n\n"Waarlijk? zou het kunnen zijn? Neen, zeg mij alles, wat ge denkt. En\nals ik afgewezen word? Ik ben daar eigenlijk van overtuigd...." sprak\nLewin met bijna onhoorbare stem.\n\n"Waarom, denk je dat?" vroeg Stipan en lachte om zijn opgewondenheid.\n\n"Het komt mij dikwijls zoo voor.--Het zou verschrikkelijk zijn voor\nhaar en voor mij!"\n\n"Nu voor haar in elk geval niet. Jonge meisjes zijn trotsch op een\naanzoek."\n\n"Ja, elk meisje wel, maar zij niet!"\n\nStipan Arkadiewitsch glimlachte. Hij begreep dat gevoel van Lewin zoo\ngoed; hij wist, dat voor hem alle meisjes in twee soorten verdeeld\nwaren; de eene soort omvatte alle meisjes behalve haar, en die\nhadden allerlei menschelijke zwakheden en waren heel gewone meisjes,\nde andere soort was zij alleen, en die had geen enkel gebrek en was\nboven elke menschelijke zwakheid verheven.\n\n"Neem toch van de saus," zeide Stipan tegen Lewin en hield diens hand,\nwaarmede hij de sauskom van zich schuiven wilde, vast. Lewin nam ook\ngedwee van de saus, maar vergat, dat ook Stipan daarvan zijn deel\nmoest hebben.\n\n"Neen, luister!" sprak hij, "begrijp dan toch, dat het voor mij een\nlevensvraag is. Ik heb er nog nooit met iemand anders over gesproken,\nik kan dat ook niet doen. Gij en ik, wij verschillen zoo hemelsbreed\nvan elkander in smaak en neigingen en beschouwingen, kortom in\nalles,--en toch weet ik, dat gij van mij houdt en mij begrijpt en\ndaarom houd ik ook heel veel van u. Maar wees nu in godsnaam heel\noprecht."\n\n"Ik heb al gezegd hoe ik er over denk, en zal je nog meer zeggen,"\nsprak Stipan glimlachend: "Mijn vrouw is een heel buitengewone\nvrouw...." "Zij heeft de gave, veel vooruit te kunnen zien; zij kent\nde menschen door en door. Vooral bij huwelijken weet ze precies, hoe\nhet komen zal; zoo heeft ze b.v., vooruit gezegd, dat Schapowkaija\nmet Brenteln zou trouwen; niemand wilde het gelooven en toch heeft\nzij gelijk gehad; en ze is geheel op je hand!"\n\n"Hoe meen je dat?"\n\n"Ja, zie je! ze houdt niet alleen van je, maar ze zegt heel bepaald,\ndat Kitty je vrouw zal worden."\n\nBij deze woorden verhelderde Lewins gelaat door een lachje, waaraan\nde tranen der ontroering grensden.\n\n"Heeft zij dat gezegd?" riep hij uit. "Heb ik niet altijd beweerd,\ndat je vrouw een juweel is! Doch nu genoeg hiervan," sprak hij met\nvochtige oogen en stond op.\n\n"Goed, dan, goed! maar blijf toch zitten."\n\nLewin kon echter niet zitten. Hij ging met vasten tred de kleine\nkamer op en neder, knipte met de oogen om de tranen te verwijderen\nen zette zich daarna eerst weer aan de tafel.\n\n"Zie, dat is niet alleen liefde. Ik was wel eens meer verliefd,\nmaar dat is heel wat anders; het nieuwe gevoel, dat mij doortintelt\nis een macht buiten mij, die mij gevangen houdt. Ik verliet Moskou,\nomdat ik mij zelf voorhield, dat er niets van komen kon, dat het een\nonbereikbaar geluk was, een geluk zoo groot, dat het op aarde voor\nmij ondenkbaar was. Maar ik heb gestreden en ben tot de overtuiging\ngekomen, dat het zoo voor mij geen leven is. Er moet een eind aan\nkomen. Ach, wacht eens! Hoe dwarrelen mij de gedachten door het\nhoofd! Hoeveel zou ik niet willen vragen! Hoor eens! gij kunt niet\nbegrijpen, hoe goed je woorden mij gedaan hebben. Ik ben zoo gelukkig,\ndat ik mij zelf bijna veracht. Ik vergeet er alles door. Maar een\nding is toch verschrikkelijk.... Gij zijt getrouwd, gij moet het\nweten.... Het is verschrikkelijk, dat wij ouderen met een verleden\njuist niet van liefde, maar van zonden te rekenen hebben, en wij\ndaarmee plotseling een rein onschuldig wezen nader treden. Dat is\nafschuwelijk, en daarom voelt men zich zelf onwaardig door haar bemind\nte worden."\n\n"Nu gij hebt niet zooveel zonden op je geweten!"\n\n"Ja wel, toch!" sprak Lewin:\n\n\n\t"Blader ik slechts oogenblikken\n\t\tIn het oude levensboek,\n\tSidd\'rend ween ik over uren,\n\t\tDie mij werden tot een vloek."\n\n\n"Ja, wat er aan te doen? Zoo is het leven nu eenmaal," sprak Stipan.\n\n"Mijn eenige troost is, die vervat is in mijn lievelingsgebed: richt\nmij niet naar mijn verdienste, maar naar Uw barmhartigheid. Zoo moet\nook zij mij vergeven."\n\nLewin ledigde zijn glas en beiden zwegen een tijd lang.\n\n"Ik moet je toch nog iets vragen," zeide Stipan: "Kent gij Wronsky."\n\n"Neen, ik ken hem niet, waarom vraag je dat?"\n\n"Waarom? omdat hij een van je rivalen is."\n\n"Wie is die Wronsky?" vroeg Lewin, en zijn nog pas door kinderlijke\nverrukking verhelderd gelaat, hetwelk Stipan niet genoeg kon\nbewonderen, nam terstond een stroeve en toornige uitdrukking aan.\n\n"Wronsky is een zoon van graaf Wasili Iwanowitsch Wronsky en een der\nbeste vertegenwoordigers van de Petersburger jeunesse doree. Ik leerde\nhem te Twer kennen, toen ik daar in betrekking was en hij er voor de\nrecrutenlichting was gekomen; zeer rijk, knap, goede vooruitzichten,\nvleugeladjudant en daarbij een flinke fideele kerel; neen, hij is\nmeer dan dat, hij is zeer beschaafd en ontwikkeld; deze man kan het\nnog zeer ver brengen."\n\nLewins gelaat betrok al meer en meer.\n\n"Hij kwam kort na je vertrek naar Moskou hierheen en zooveel als ik\ner van gezien heb, is hij tot over de ooren toe op Kitty verliefd,\nen ge begrijpt, dat haar moeder...."\n\n"Neem mij niet kwalijk, maar ik begrijp volstrekt niet," zeide Lewin;\n"maar genoeg hiervan, laat ons over iets anders spreken."\n\nLewin voelde, dat hij plotseling door een vreeselijke koude werd\naangegrepen, die zich loodzwaar op zijn borst legde.\n\n"Neen, luister nog eens even!" zeide Stipan Arkadiewitsch en stiet hem\naan den arm. "Ik heb je verteld, wat ik weet en verhaal dat volgens\nmijn inzicht alle kansen in deze teedere, delicate aangelegenheid op\nje zijde zijn!"\n\nLewin leunde achterover in zijn stoel, zijn gelaat was bleek geworden.\n\n"Ik zou je echter raden de zaak zoo spoedig mogelijk in orde te\nbrengen," ging Oblonsky voort, terwijl hij Lewins glas weer vullen\nwilde. Deze verhinderde dit door het op zijde te schuiven.\n\n"Neen, dank je! ik kan niet meer drinken, ik zou dronken worden. En\nvertel me nu eens, wat gij op \'t hart hebt, en wat ge tegenwoordig al\nzoo uitvoert," voegde hij er bij om het gesprek op een ander onderwerp\nte leiden.\n\n"Eerst dit nog: ik raad je in elk geval de zaak zoo spoedig mogelijk\nin het reine te brengen. Rijd er morgen vroeg heen en doe dan heel\ndeftig je aanzoek, Gods zegen zij met je!"\n\n"Gij zoudt nog eens bij me komen jagen. Hoe denk je daar over tegen\n\'t voorjaar?"\n\nLewin betreurde het reeds van ganscher harte dit gesprek met Stipan\nte zijn begonnen. Zijn gevoel van eigenwaarde was gekrenkt door het\nbericht, dat een Petersburger officier zijn mededinger zou zijn en\nook door de gissingen en raadgevingen van Oblonsky. Hij werd steeds\nstroever en zweeg.\n\n"Ja, ik zal eens komen!" sprak Stipan Arkadiewitsch. "Ja, broeder,\nde vrouwen zijn toch de spil, waar alles om draait. Met mij ziet het\ner ook slecht uit tegenwoordig, erg slecht. Dat komt ook al door de\nvrouwen! Zeg mij nu ook eens oprecht je oordeel, geef mij nu ook eens\nraad." Hij nam de sigaar uit den mond en bracht de hand aan het glas.\n\n"Waarin moet ik je raad geven?"\n\n"Hoor eens! Stel dat ge getrouwd waart, dat ge veel van je vrouw\nhieldt en je toch door een andere vrouw had laten meesleepen...."\n\n"Neem mij niet kwalijk, dat kan ik niet begrijpen, evenmin als dat ik,\nnu ik verzadigd ben, nog eens naar een bakkerswinkel zou gaan om een\nkalatsch [2] te stelen."\n\nOblonsky\'s oogen glinsterden meer dan gewoonlijk.\n\n"Waarom niet? de kalatsch geurt somtijds toch zoo bizonder lekker,\ndat men wel eens niet zou kunnen nalaten....\n\n\n\tSchoon is \'t de natuur te dwingen\n\t\tOnder \'s hemels strijdbanier;\n\tMaar mocht dit mij niet gelukken,\n\t\t\'k Heb dan toch een groot plezier."\n\n\n\nLewin moest nu toch ook even glimlachen.\n\n"Ja, maar zonder gekheid," ging Oblonsky voort. "Denk eens door! Een\narm, zachtzinnig, liefhebbend wezen, dat eenzaam en verlaten is\nen alles opgeofferd heeft! Nu het eenmaal gebeurd is, begrijp je,\nkan ik haar toch onmogelijk verlaten? Wij willen aannemen, dat men,\nom het huiselijk geluk niet te storen, moet scheiden, maar zou het\ndaarom mogelijk zijn, haar niet te betreuren? Moet men ten minste\nhaar niet verzorgen, medelijden met haar hebben en haar lot trachten\nte verzachten?"\n\n"Neen, neem mij niet kwalijk, voor mij bestaan er slechts twee soorten\nvan vrouwen, of liever, er zijn vrouwen en er zijn.... Die bekoorlijke\ngevallen schepsels ken ik niet en wil ze ook niet kennen; zulke als\ndie geblankette Francaise met haar krullen, daar aan het buffet,\nzijn in mijn oog monsters even als alle gevallen vrouwen."\n\n"En die uit het evangelie."\n\n"Och, laat dit rusten. Christus heeft die woorden niet voor hen, die\nze verkeerd begrepen willen, gesproken; en uit het geheele evangelie\nkent gijlieden alleen die woorden! Bovendien is het voor mij geen zaak\nvan redeneering, maar een gevoelskwestie. Even als gij bang zijt voor\nspinnen, ben ik het voor deze soort vrouwen."\n\n"Inderdaad, gemakkelijk gezegd! Gij deet als die man bij Dickens, die\nalle moeielijke vraagpunten met den linkerhand over den rechterschouder\nwerpt. De ontkenning van een daadzaak is geen antwoord. Gij moet\nmij zeggen, wat ik doen moet: Ja, wat te doen? De vrouw wordt ouder,\nmen is vol levenslust en voor men er eigenlijk erg in heeft, bespeurt\nmen, dat men haar niet meer zoo bemint als vroeger, hoewel men heel\nveel achting voor haar koestert. Dan komt plotseling een werkelijke\nliefde--en men is verloren!"\n\nLewin glimlachte.\n\n"Ja, verloren!" ging Oblonsky voort. "Maar wat nu te doen?"\n\n"Geen kalatsch stelen!"\n\nStipan Arkadiewitsch lachte luid.\n\n"O, gij moralist! Maar begrijp het wel: er zijn twee vrouwen; de eene\nstaat op haar recht en dat recht is uw liefde, die gij haar niet meer\ngeven kunt; de andere heeft alles opgeofferd en eischt niets. Wat te\ndoen? Hoe te handelen? Het is een verschrikkelijk drama!"\n\n"Als gij mijn oprechte meening hooren wilt, verneem dan, dat ik niet\nzien kan, dat hier een drama voor de hand ligt. Maar \'t is heel wel\nmogelijk, dat gij gelijk hebt; ik weet het niet."\n\n"Zie je," sprak Oblonsky, "gij zijt een man uit een stuk, dat dient tot\nje lof gezegd; maar ge hebt, daar je zelf een afgerond karakter zijt,\neen groot gebrek; ge wilt namelijk, dat ook het leven uit louter\nafgeronde en voltooide dingen bestaan zal en dat is waarlijk het\ngeval niet. Je ziet laag neer op elken ondergeschikten werkkring, en\nwaarom? Omdat ge wilt, dat middel en doel met elkander zullen strooken,\nen dat gaat niet. Gij wilt, dat de werkzaamheid van elk individu op\neen bepaald doel gericht zij, dat liefde, huwelijk en huiselijk leven\nsamengaan en dat is ook al weer niet het geval; de bekoorlijkheid\nvan het leven bestaat juist in de wisseling van licht en donker."\n\nLewin zuchtte zonder te antwoorden. Hij dacht aan zijn eigen\naangelegenheden en hoorde niet eens, wat Oblonsky sprak. Deze\nbespeurde dit. Beiden gevoelden dat, hoewel zij vrienden waren en te\nzamen gegeten hadden, wat hen nader tot elkander had moeten brengen,\nieder toch slechts aan zijn eigen zorgen dacht en zich weinig om die\nvan den ander bekommerde.\n\nHet was niet de eerste keer, dat Oblonsky de ondervinding opdeed,\ndat somwijlen na geeindigden maaltijd lichter verwijdering in plaats\nvan wederzijdsche toenadering plaats grijpt, en hij wist wat hem bij\nzulk een geval te doen stond.\n\n"De rekening!" riep hij en trad de belendende zaal binnen, waar hij\neen bekend officier aantrof, met wien hij zich terstond in een gesprek\nover een bekende tooneelspeelster en haar minnaar verdiepte.\n\nDit gesprek was voor Stipan een verlichting en ontspanning na het\nonderhoud met Lewin, die hem altijd tot een te groote geestelijke\ninspanning uitlokte.\n\nToen de Tartaar met de rekening ten bedrage van acht en twintig\nroebels, zonder drinkgeld, verscheen, lette Lewin er niet op, hoezeer\nde landbewoner anders geschrokken zijn zou van een rekening, die voor\nzijn deel alleen veertien roebels beliep; maar hij betaalde en reed\nnaar huis om zich te kleeden voor het bezoek bij de Tscherbatzky\'s,\nwaar zijn lot beslist zou worden.\n\n\n\n\n\nIX.\n\n\nPrinses Kitty Tscherbatzky was achttien jaar oud en had dezen winter\nhaar intrede in de wereld gedaan. Haar succes was grooter dan dat\nharer beide oudere zusters, zelfs grooter dan de vorstin-moeder\nverwacht had. Niet alleen, dat alle jonge heeren, die de Moskouer\nbals bezochten, haar het hof maakten, maar in dezen eersten winter\ndeden zich reeds twee goede partijen op: Lewin en zeer kort na diens\nvertrek graaf Wronsky.\n\nLewins optreden bij het begin van den winter, zijn veelvoudige bezoeken\nen zijn kennelijke neiging voor Kitty gaven aanleiding tot de eerste\nernstige gesprekken over Kitty\'s toekomst tusschen haar ouders, alsmede\ntot verschil van gevoelen tusschen vorst en vorstin. De vorst was\ngeheel op Lewins hand en wenschte voor Kitty niets beters; de vorstin\nechter bracht, met de aan vrouwen eigen manier om de eigenlijke vraag\nte ontduiken, daar tegen in, dat Lewin nog door niets getoond had\nernstige plannen te hebben, dat Kitty geen neiging voor hem toonde\nen zoo al meer. De hoofdzaak echter, dat zij voor haar dochter een\nbetere partij verwachtte, roerde zij niet aan, ook niet dat Lewin\nhaar niet bizonder aantrok en dat zij hem niet begreep.\n\nToen Lewin zoo plotseling vertrok, was de vorstin zeer verheugd en\nzeide zegevierend tot haar echtgenoot:\n\n"Ziet ge nu wel, dat ik gelijk had?"\n\nToen Wronsky verscheen, was haar vreugde nog grooter, terwijl zij in\nhaar meening versterkt werd, dat Kitty niet alleen een goede, maar\neen schitterende partij moest doen. Voor de moeder waren Lewin en\nWronsky niet op een lijn te stellen.--Bij den eersten mishaagde haar\nde eigenaardige ruwheid, waarmede hij zijn meening uit kon spreken;\nzijn stijfheid in gezelschap, die ze aan trots toeschreef, en zijn,\nnaar haar meening, onbeschaafde levenswijze op het land, waar hij\nzijn dagen sleet in den omgang met boeren en vee. Verder beviel het\nhaar niet, dat hij, ofschoon hij Kitty beminde, twee maanden lang bij\nhen in- en uitgegaan was en zich gedragen had, alsof hij nog op iets\nwachtte, of hij steeds overwoog, of het niet een al te groote eer voor\nKitty zijn zou als hij een aanzoek deed. Hij moest toch begrijpen,\ndat men niet in een huis, waar zich een volwassen jonge dame bevond,\nkon verkeeren, zonder zich te verklaren. En hij! zonder verklaring was\nhij plotseling vertrokken. "Gelukkig, dat hij zoo wenig aantrekkelijks\nheeft en dat hij Kitty onverschillig is," dacht de moeder.\n\nWronsky daarentegen beantwoordde aan al haar wenschen. Zeer\nrijk, beschaafd, voornaam, op het punt zich bij het hof een\nschitterende militaire carriere te veroveren; kortom een door en door\nbeminnenswaardig man. Men zou hem niet beter kunnen wenschen. Op alle\nbals maakte hij Kitty in het oog loopend het hof, danste met haar en\nbezocht regelmatig haar huis, zoodat men niet aan den ernst van zijn\nplannen kon twijfelen. Maar met dat al leefde de moeder den geheelen\nwinter in buitengewone onrust en opwinding.\n\nDe vorstin had voor dertig jaar door bemiddeling van een tante haar\nhuwelijk gesloten. De bruidegom, van wien men vooraf haarfijn alles\nwist, kwam om zijn bruid te monsteren en zich door haar te laten\nmonsteren. De bemiddelaarster bespeurde de wederzijds ontvangen\nindrukken en deelde ze aan beide partijen mede; die indrukken waren\naan beide zijden gunstig geweest. Toen was op een daarvoor bepaalden\ndag het aanzoek bij de ouders gedaan en aangenomen geworden. Dit was\nalles heel eenvoudig en gemakkelijk in zijn werk gegaan; zoo kwam\nhet de vorstin ten minste voor.\n\nMaar bij haar dochters deed zij de ervaring op, dat de schijnbaar\nzoo eenvoudige zaak, haar uit te huwelijken, in het geheel niet zoo\neenvoudig en gemakkelijk was. Wat al angsten had zij uitgestaan, wat\nal gedachten kwelden haar, wat een geld moest er uitgegeven en wat al\nzwarigheden moesten er bij haar echtgenoot uit den weg geruimd worden\nbij het huwelijk van haar beide oudste dochters Dar-a en Natalie! En\nnu bij de jongste moest al die angst, al die twijfel en nog grooter\nverschil met haar echtgenoot op nieuw doorgeworsteld worden.\n\nDe oude vorst was, even als alle vaders, zeer gevoelig ten opzichte van\nde eer en deugd zijner dochters. Hij was buitengewoon ijverzuchtig op\nhaar en bovenal op zijn lieveling Kitty. Telkens hield hij de vorstin\nvoor, dat zij haar dochter te veel compromitteerde. De vorstin was\ndaaraan, sedert de oudste dochters dezelfde phase waren ingetreden,\nreeds gewoon, maar nu gevoelde zij, dat de prikkelbaarheid van de\nvorst op dit punt meer grond had. Zij zag in, dat er den laatsten\ntijd zeer veel in de maatschappelijke zeden was veranderd en dat\nde plichten eener moeder zwaarder waren geworden. Zij zag, dat de\njonge meisjes van Kitty\'s leeftijd tot vereenigingen toetraden, aan\nallerlei leercursussen deel namen, zeer vrij met heeren omgingen,\nalleen uitreden, dat velen van haar geen buiging meer maakten, en wat\nhet ergst van alles was, zij waren stellig overtuigd, dat de keuze van\neen echtgenoot haar zaak en niet die der ouders was. "Nu trouwt men\nniet meer zoo als vroeger," dachten en spraken al die jonge meisjes\nen zelfs de ouderen van dagen stemden daarmede in. Zij kon echter van\nniemand te weten komen, hoe men dan wel trouwde. Het Fransche gebruik,\nwaarbij de ouders geheel over het lot der kinderen beslissen, werd niet\naangenomen, maar zelfs afgekeurd. De absolute vrijheid der Engelsche\njonge meisjes vond ook geen bijval en was in Russische kringen zelfs\ngeheel onbestaanbaar. De Oud-russische huwelijksbemiddeling vond\nmen afschuwelijk; ieder lachte er om en de vorstin lachte mede. Maar\nhoe er dan nu eigenlijk getrouwd worden moest, dat wist niemand te\nzeggen. Wanneer zij er met iemand over sprak, ontving zij slechts een\nantwoord: "Mijn lieve hemel! Men moet zich nu van den ouden tijd los\nmaken! De jonge lieden moeten elkander trouwen en wij ouden niet, dus\nmoeten wij het aan hen zelf overlaten het met elkander eens te worden."\n\nZij, die zelf geen dochters hadden, konden gemakkelijk zoo\nspreken. Maar de vorstin dacht er met bezorgdheid aan, dat haar\ndochter op iemand zou kunnen verlieven, die haar niet trouwen wilde\nof geen geschikt echtgenoot voor haar was, en hoe men haar ook aan\nhet verstand zocht te brengen, dat de jongelui in onzen tijd zelf hun\nleven moeten inrichten, zij kon daaraan evenmin gelooven, als dat er\neen tijd kon komen, dat pistolen en revolvers als geschikt speelgoed\nvoor vijfjarige kinderen beschouwd zouden worden.\n\nOm die reden verontrustte de vorstin zich meer om Kitty dan om haar\noudere zusters. Soms vreesde zij, dat Wronsky zich tevreden zou\nstellen met haar dochter het hof te maken. Zij bemerkte, dat deze\nhem beminde. Zij troostte zich met de gedachte, dat hij, als eerlijk\nman van goeden huize, zoo iets niet zou doen; maar tegelijkertijd\nachtte zij het, bij het tegenwoordige vrije verkeer, heel gemakkelijk\neen jong meisje het hoofd op hol te brengen, terwijl zij wist, dat\nde heeren buitendien zoo iets zeer licht plachten op te nemen. De\nlaatste week had Kitty haar moeder een gesprek met Wronsky onder de\nmazurka medegedeeld en dat had haar gedeeltelijk, hoewel niet geheel,\ngerust gesteld. Wronsky had tot Kitty gezegd, dat hij en zijn broeder,\nbeiden, zoozeer gewoon waren zich in alles naar hun moeder te schikken,\ndat zij nooit een belangrijk besluit zouden nemen zonder eerst haar\nte raadplegen....\n\n"En nu zie ik, als een bizonder geluk, de komst mijner moeder uit\nPetersburg te gemoet," had hij gezegd.\n\nKitty had dit verteld zonder eenige beteekenis aan die woorden te\nhechten. De moeder begreep dit echter anders. Zij wist nu, dat de\noude dame van dag tot dag verwacht werd; zij wist, dat zij zich in de\nkeus van haar zoon zou verheugen, maar het kwam haar zonderling voor,\ndat hij uit vrees van zijn moeder te beleedigen geen aanzoek durfde\ndoen. Zij wenschte evenwel dit huwelijk, dat haar van al die zorgen\nzou ontheffen, al te zeer om er niet het beste van te gelooven.\n\nHeden echter had Lewins komst haar onrust vermeerderd. Zij vreesde,\ndat haar dochter, die een tijdlang eenige neiging voor Lewin scheen\ngekoesterd te hebben, Wronsky door de groote nauwgezetheid van geweten\nmocht afwijzen. Lewins komst kon dus heel gemakkelijk de zaak in de\nwar brengen of vertragen, die anders spoedig tot zulk een goed einde\nzou kunnen komen.\n\n"Is hij reeds lang hier?" vroeg de vorstin, toen zij te huis waren.\n\n"Eerst sinds vandaag, mama."\n\n"Ik moet je dit nog eens zeggen," begon de vorstin, maar haar sterk\nbewogen gelaat verried Kitty, wat er zou volgen, en vol vuur haar\nmoeder in de rede vallend zeide zij:\n\n"Mama, mama, ach, spreek daar als het u blieft niet van!--ik weet,\nik weet alles!"\n\nZij beminde Wronsky, beminde zooals zij nooit bemind had en nooit\nweer zou beminnen, en zij wist, dat haar moeder ten zijnen gunste\nzou spreken. Dat was haar juist onaangenaam. Ofschoon dezelfde wensch\nhaar bezielde, krenkten haar de beweegredenen harer moeder.\n\n"Ik wil maar zeggen, dat als men iemand hoop heeft gegeven...."\n\n"Mama, mijn lieve, beste mama, ach, zeg toch in \'s hemels naam\nniets meer!"\n\n"Ik zal zwijgen." zeide de moeder, die de oogen harer dochter met\ntranen zag gevuld. "Een enkel woord slechts, mijn duifje; gij hebt\nmij beloofd voor mij geen geheimen te hebben, niet waar?"\n\n"Ja, nooit mama!" antwoordde Kitty blozend en zag haar moeder recht in\nhet gelaat. "Nu heb ik echter nog niets te zeggen. Ik ... ik ... al\nwilde ik het ook, ik zou waarlijk niet weten wat en hoe.... Ik weet\nniets...."\n\n"Neen, deze oogen kunnen niet liegen," dacht de moeder en glimlachte\nover haar geluk en haar opgewondenheid.\n\nKitty had den ganschen middag tot den avond een gevoel als een jong\nsoldaat voor den veldslag. Haar hart klopte heftig en zij kon haar\ngedachten nergens bij bepalen. Zij gevoelde, dat deze avond, waarop\nzij voor het eerst tegenover die beiden zou staan, beslissend voor\nhaar zijn moest. Zij stelde zich die beiden telkens voor den geest, nu\neens afzonderlijk, dan weer te zamen. Op het verleden terug blikkend,\nverwijlde zij met stil genoegen bij de herinnering aan haar omgang\nmet Lewin; diens vriendschap voor haar gestorven broeder verleende\naan die herinnering een dichterlijke bekoorlijkheid; het viel haar\nlicht en zij vond het bovendien aangenaam aan Lewin te denken. Stelde\nzij zich Wronsky voor, dan lag in die voorstelling iets verstorends\nen verwards; maar dat lag aan haar zelf, meende zij, want hij was\neen geposeerd man van de wereld, eenvoudig en openhartig.--Bij de\ngedachte aan de toekomst stelde zij zich die met Wronsky bekoorlijk,\nschitterend, veelbelovend, als een leven rijk aan poezie voor; met\nLewin daarentegen als minder vroolijk, als nevelig en onbestemd.\n\nToen zij om acht uur het salon binnen trad, werd "Constantin Dimitrisch\nLewin" aangediend.\n\n"Is het dan toch werkelijk zoo!" dacht Kitty en het bloed stroomde\nhaar naar het hart. Zij schrok toen ze haar eigen bleek gelaat in\nden spiegel zag. Nu wist zij bepaald dat hij zoo vroeg was gekomen\nom haar alleen te treffen en zijn aanzoek te doen.\n\nVoor het eerst beschouwde zij deze aangelegenheid in een ander\nlicht. Nu eerst besefte zij, dat de vraag, met wien zij gelukkig\nkon zijn en wie ze zou beminnen, niet haar alleen aanging, en dat\nzij op het punt stond iemand, die zij werkelijk genegen was, te\nbeleedigen. Waarom? Omdat hij, de goede man, haar beminde; maar wat\nwas er aan te doen? Het was noodzakelijk, het moest zoo zijn.\n\n"Mijn God, moet ik het hem dan zelf zeggen?" dacht zij. "Wat moet\nik dan zeggen? Ik kan hem toch onmogelijk vertellen, dat ik niet van\nhem houd, dat zou een onwaarheid zijn! Of dat ik een ander bemin? Hoe\nzou ik dat kunnen doen? Ik ga weg."\n\nZij trad naar de deur, daar hoorde zij zijn schreden.\n\n"Neen, dat is niet eerlijk! Waarvoor zou ik vreezen?--Er kome wat\nwil.--Ik zeg de waarheid.--Daar is hij!" sprak zij tot zich zelf en\nzag zijn krachtige gestalte en schitterende oogen. Zij zag hem met\nopen, hartelijken blik aan en stak hem de hand toe.\n\n"Ik kom zeker niet op den rechten tijd, zeker iets te vroeg!" sprak\nhij, terwijl hij zijn blik door het ledige salon liet gaan.\n\n"O neen!" antwoordde Kitty en zette zich aan de tafel.\n\n"Ik wenschte u juist alleen te treffen," begon hij, zonder plaats te\nnemen of haar aan te zien, om den moed niet te verliezen.\n\n"Mama komt terstond. Zij was gisteren zeer moede...." Zij sprak\nzonder te weten wat en wendde haar om genade smeekende blikken niet\nvan hem af.\n\nHij zag haar aan, bloosde en zweeg.\n\n"Ik zeide u, dat ik niet wist, hoe lang ik hier zou blijven, dat het\nvan u af zou hangen."\n\nZij liet het hoofd al dieper en dieper zinken en wist niet wat ze\nzou antwoorden op hetgeen nu zou komen.\n\n"Dat het van u zou afhangen," herhaalde hij, "ik meen--ik wilde zeggen,\nik ben daarom gekomen ... om ... mijn vrouw te worden!" stotterde hij\nen wist zelf niet wat hij sprak, maar gevoelde, dat het zwaarste nu\nwas gesproken. Hij hield op en zag haar aan.\n\nHaar boezem zwoegde, zij zag niet op, een gelukkig gevoel doorstroomde\nhaar ziel; zij had niet verwacht, dat de bekentenis zijner liefde\nzulk een sterken indruk op haar zou kunnen maken. Dat duurde echter\nslechts een oogenblik, zij dacht aan Wronsky. Zij hief haar heldere,\ntrouwhartige oogen tot hem op, en toen zij zijn wanhopig gelaat zag,\nzeide zij snel:\n\n"Dat kan niet zijn ... vergeef mij!"\n\nEen oogenblik te voren ... hoe na stond zij hem toen, zij was het\nlichtpunt van zijn leven, en nu plotseling zoo vreemd, zoo eindeloos\nver van hem verwijderd!\n\n"Het kon ook niet anders," zeide hij zonder haar aan te zien. Hij\nboog en wilde zich verwijderen.\n\n\n\n\n\nX.\n\nOp dat oogenblik trad de vorstin het salon binnen. Haar gelaat betrok,\ntoen zij die beiden alleen aantrof en hun verstoorde gezichten. Lewin\nboog zwijgend; ook Kitty zweeg zonder op te zien.\n\n"Godlof! zij heeft hem bedankt!" dacht de moeder en haar gelaat\nverhelderde en plooide zich tot het stereotype lachje, waarmede zij\nelken Donderdag haar gasten placht te ontvangen. Zij nam plaats en\nknoopte met Lewin een gesprek aan over het buitenleven. Ook hij was\ngaan zitten in afwachting van de komende gasten, om zich dan onbemerkt\nte verwijderen.\n\nNa eenige minuten trad een vriendin van Kitty binnen, de sedert\nden vorigen winter gehuwde gravin Nordston. Zij was een magere,\ngele, zwartoogige, ziekelijke en zenuwachtige vrouw. Zij droeg Kitty\nhartelijke genegenheid toe en was trotsch op haar. Haar neiging voor\nKitty drukte zich in den wensch uit deze met Wronsky getrouwd te\nzien. Zij had Lewin, die zij bij het begin van den winter dikwijls bij\nKitty had aangetroffen, nooit mogen lijden. Haar lievelingsbezigheid\nwas hem in Kitty\'s bijzijn belachelijk te maken. Zij had het goed\ngetroffen, want Lewin beantwoordde haar gevoel van afkeer en verachtte\nhaar om hetgeen zij voor iets bizonders hield en waarop zij zich veel\nliet voorstaan: haar zenuwachtigheid en ziekelijke fijngevoeligheid,\nhaar tegenzin in en haar onverschilligheid voor alles wat naar\nnatuur zweemde en zich niet tot de stijve vormen der samenleving liet\ndwingen. De verhouding tusschen Lewin en gravin Nordston, overigens\nverstandige en goede menschen, was zoo gespannen geworden, dat zij\nelkander van ganscher harte verachtten, zoozeer, dat zij niet eens\nmeer met elkander konden omgaan zonder zich de een door den ander\nbeleedigd te gevoelen.\n\nGravin Nordston schoot terstond op Lewin toe.\n\n"Aha, Constantin Dimitritsch! Weer in ons Babel teruggekeerd!" sprak\nzij en stak hem haar kleine, gele hand toe. "Heeft Babel zich bekeerd,\nof heeft Babel u ook bedorven?" voegde zij er, Kitty aanziende,\nmet een schalksch lachje bij.\n\n"Het is voor mij een groote eer, dat u mijn woorden zoo goed onthoudt,"\nantwoordde Lewin, die den tijd had gehad zich te beheerschen en\nterstond zijn gewonen vijandelijk schertsenden toon tegen de gravin\naansloeg. "Zij maken voorzeker een diepen indruk op u."\n\n"O zeker! ik schrijf ze alle op. Hebt ge weer schaatsengereden\nKitty?" en zij begon met deze een gesprek aan te knoopen.\n\nLewin wilde opstaan en vertrekken. Hoe onvoegzaam dit zijn mocht,\nhij wilde zich toch liever aan een onwellevendheid schuldig maken,\ndan den geheelen avond daar blijven om te zien, hoe Kitty gekweld\nwerd, wanneer haar blik somwijlen op hem vallen moest of als zij\ntrachte zijn blik te vermijden. Hij wilde dus opstaan, maar de vorstin\nbemerkte ongelukkig zijn verlegenheid en wendde zich tot hem.\n\n"Hoe lang blijft u te Moskou? U heeft zeker veel voor de semstwo te\ndoen en kunt daarom niet lang wegblijven?"\n\n"Neen, vorstin, ik heb niets meer met de semstwo te maken en ben\nslechts voor een paar dagen hierheen gekomen."\n\n"Hij heeft iets bizonders," dacht gravin Nordston, terwijl zij zijn\nernstig, streng gelaat scherper opnam. "Hij komt vandaag niet eens\nmet zijn gewone redeneeringen voor den dag, maar ik wil hem er weer\nopbrengen. Ik houd er dol veel van, hem in Kitty\'s bijzijn bespottelijk\nte maken, en dat wil ik ook."--"Constantin Dimitritsch"--zoo sprak\nzij hem aan, "och, wil zoo goed zijn mij iets te verklaren. Het is\nu zeker bekend, dat de gezamenlijke boeren op ons landgoed in het\ngouvernement Kaluga, vrouwen zoowel als mannen, alles wat zij bezaten\nverdronken hebben en ons niets betalen--hoe komt dat eigenlijk? U\nprijst de boeren toch altijd zoo...."\n\nOp dat oogenblik trad een nieuwe gast, een dame, binnen en Lewin\nstond op. "Excuseer mij, gravin," sprak hij, "ik kan u daar niets\nvan zeggen." Zich omwendende werd hij achter de dame een officier\ngewaar.--"Dat zal zeker Wronsky zijn," dacht hij en om zich daarvan\nte overtuigen zag hij Kitty aan.\n\nZij had Wronsky ook bemerkt en zag dadelijk naar Lewin om.--Haar\nonwillekeurig opflikkerende oogen ontmoetten zijn treurige blikken. Hij\nwerd overtuigd, dat zij dien man beminde en dat zoo zeker, alsof zij\nhet hem met woorden had gezegd. Wat was hij voor een man? Of hij goed\ndeed of niet, nu moest hij blijven; hij wilde den man kennen, dien\nzij beminde. Er zijn menschen, die, als zij een gelukkigen mededinger\nzien, dadelijk gereed zijn niets goeds in hem te willen opmerken en\nalleen de slechte eigenschappen zien; er zijn daarentegen ook anderen,\ndie in hun meer begunstigde mededingers alleen die hoedanigheden\nwenschen te leeren kennen, waardoor zij zelf uit het veld geslagen\nzijn en zij zoeken, met de felste smart in eigen boezem, alleen het\ngoede in hem. Lewin behoorde tot deze laatsten. Het viel hem ook\nniet moeilijk in Wronsky iets goeds en aantrekkelijks te vinden;\nhet sprong hem terstond in het oog.\n\nWronsky was van middelbare grootte, krachtig gebouwd en had donker\nhaar; zijn gelaat was innemend en goedhartig en had een kalme en\nvaste uitdrukking. Alles wat aan hem was, van het kort gesneden haar\nen de gladgeschoren kin tot aan de wijde, fonkelnieuwe uniform, was\neenvoudig en daarbij gedistingueerd.--Eerst trad hij op de vorstin toe,\ndaarna op Kitty.\n\nTerwijl hij naderde, glinsterden zijn oogen teeder en met een\nnauwelijks merkbaar, gelukkig en, zooals het Lewin toescheen,\nbescheiden triomfeerend lachje boog hij eerbiedig voor haar en\nstak haar zijn korte, breede hand toe. Naar alle zijden groetend en\nschertsend, nam hij plaats, zonder Lewin, die van zijn kant geen oog\nvan hem afhield, een enkele maal aan te zien.\n\n"Mag ik het genoegen hebben u aan elkander voor te stellen," sprak\nde vorstin en wees op Lewin. "Constantin Dimitritsch Lewin en graaf\nAlexei Wassilitsch Wronsky."\n\nWronsky stond op en drukte Lewin een oogenblik de hand.\n\n"Ik geloof, dat wij dezen winter eens in elkanders gezelschap zouden\ngedineerd hebben, maar toen waart gij geheel onverwachts naar buiten\nterug gekeerd."\n\n"Constantin Dimitritsch haat de stad en ook ons stadbewoners," viel\ngravin Nordston in.\n\n"Mijn woorden hebben klaarblijkelijk een diepen indruk op u gemaakt,\nwant u onthoudt ze zeer goed," antwoordde Lewin, en daar hij zich\nterstond herinnerde pas iets dergelijks gezegd te hebben, bloosde hij.\n\nWronsky zag van Lewin naar de gravin en glimlachte.\n\n"Woont u altijd buiten?" vroeg hij. "Mij dunkt, dat het daar \'s\nwinters erg vervelend zijn moet."\n\n"Niet wanneer men er zijn werkkring heeft, en met zich zelf alleen\nte zijn is ook niet vervelend," antwoordde Lewin stroef.\n\n"Ik dweep met het landleven," hernam Wronsky en deed alsof hij den\nstroeven toon niet opgemerkt had.\n\n"Ik hoop echter, graaf, dat gij er niet toe besluiten zult u voor\naltijd op het land terug te trekken," sprak gravin Nordston.\n\n"Dat weet ik niet, lang heb ik er nog nooit vertoefd, maar ik houd\nveel van het buitenleven. Ik heb nog nooit zoo\'n sterk verlangen naar\neen Russisch dorp met zijn sneeuwschoenen en boeren gehad, als toen\nik een winter met mijn moeder te Nizza doorbracht. Gij moet weten,\ndat Nizza op zich zelf zeer vervelend is; ook Napels en Sorrente\nkunnen slechts voor korten tijd boeien, zij zijn...."\n\nHier bemerkte hij, dat gravin Nordston iets wilde zeggen, zweeg daarom\nen wijdde haar al zijn aandacht.\n\nHet gesprek stokte geen oogenblik, zoodat de vorstin, die voor het\ngeval dat het discours verflauwde, altijd twee stuks grof geschut\nin reserve hield, namelijk de classieke en practische vorming en\nden algemeenen dienstplicht, die zij nu echter niet behoefde te\nlaten aanrukken, terwijl gravin Nordston geen gelegenheid had Lewin\nte plagen.\n\nLewin wilde en kon geen deel nemen aan het algemeen gesprek. Ieder\noogenblik zeide hij tot zich zelf: "Nu zal ik gaan;" en toch ging\nhij niet, daar hij steeds nog op iets wachtte.\n\nHet gesprek kwam nu op tafeldans en klopgeesten, gravin Nordston, die\naan spiritisme geloofde, verhaalde wonderen, die zij gezien zou hebben.\n\n"Mijn waarde gravin! Ik heb nog nooit iets bovennatuurlijks gezien,\nofschoon ik het overal zoek!" sprak Wronsky lachend.\n\n"Goed dan, aanstaanden Zondagavond. Maar gij, Constantin Lewin,\ngelooft gij er aan?" vroeg zij.\n\n"Waarom doet u mij die vraag? U kent mijn antwoord."\n\n"Ik zou zoo gaarne uw meening hooren."\n\n"Mijn meening is, dat deze zoogenaamde dansende tafels het bewijs\nleveren, dat de zoogenaamde beschaafde wereld niets hooger staat dan\nde boeren. Deze gelooven aan het booze oog en aan hekserij en wij...."\n\n"U gelooft het dus niet?"\n\n"Ik kan er niet aan gelooven, gravin!"\n\n"Maar wanneer ik het nu zelf gezien heb?"\n\n"De boerinnen willen ook den huisgeest gezien hebben."\n\n"U meent dus, dat ik onwaarheid heb gesproken?" vroeg zij gedwongen\nlachend.\n\n"Neen, Mascha! dat niet, Constantin Dimitritsch zegt slechts, dat\nhij er niet aan gelooven kan," sprak Kitty voor Lewin blozend. Lewin\nbemerkte dit, het wond hem nog meer op en hij wilde antwoorden. Wronsky\nkwam echter met zijn gullen en vroolijken lach dit gesprek, dat\ngevaarlijk dreigde te worden, te hulp.\n\n"Sluit gij dan alle mogelijkheid buiten?" vroeg hij. "Waarom dan\ntoch? Wij nemen toch het voorhanden zijn van eene electrische kracht\naan, die wij ook niet kennen. Zou er dan ook nog geen andere kracht\nzijn kunnen, die ons nog geheel onbekend is?"\n\n"Toen men de electriciteit het eerst waarnam," antwoordde Lewin met\nvuur, "bemerkte men haar als een buitengewoon verschijnsel en eeuwen\nmoesten er over heengaan, voor zij in de practijk werd aangewend."\n\nWronsky volgde Lewins woorden met opmerkzaamheid en nam daarbij,\nvolgens zijn gewoonte, het air aan van iemand, die heel veel belang\nin de zaak stelde.\n\n"Ja, en nu beweren de spiritisten van onzen tijd, dat er een kracht\nbestaat, die zij wel is waar niet kennen, maar die onder bepaalde\ngegevens werkzaam wordt, en dat het de zaak der geleerden is, die\nkracht in haar verschijnselen na te sporen. Ik zie waarlijk niet in,\nwaarom zulk een kracht niet voorhanden zou zijn, wanneer...."\n\n"Daarom niet," viel Lewin in, "omdat bij de electriciteit telkens, als\nbij voorbeeld wol op hars gewreven wordt, die kracht zich vertoont;\nbij het spiritisme komt ze niet bij elk experiment te voorschijn,\nen daarom is het geen natuurlijke kracht."\n\nDaar Wronsky waarschijnlijk gevoelde, dat het gesprek een voor\nhet salon te ernstige wending nam, trachtte hij het onderwerp te\nveranderen, glimlachte en sprak tot de gravin: "Laat ons de proef\neens nemen."\n\nMaar Lewin moest eerst zijn gedachten geheel uitspreken: "Ik houd\nhet er voor, dat het een nuttelooze poging van de spiritisten\nis, hun wonderen door het bestaan van een nieuwe kracht te willen\nverklaren. Zij spreken van een geestelijke kracht en willen die door\neen stoffelijke werking bewijzen...."\n\nAllen wachtten er op, dat hij uitgesproken zou hebben, en hij\ngevoelde dat.\n\n"En ik houd het er voor," sprak gravin Nordston, "dat u een\nvoortreffelijk medium zou zijn, daar u zoo licht in vuur geraakt."\n\nLewin opende den mond om te antwoorden, doch zweeg en bloosde.\n\n"Kom, laat ons beginnen, prinses! Willen wij het eens met een tafel\nprobeeren?" sprak Wronsky. "U heeft er toch niets tegen, vorstin?" Hij\nstond op en zag naar een kleine tafel om.\n\nKitty ging nu een tafel halen. Toen zij Lewin voorbij kwam, ontmoetten\nhun oogen elkander. Zij had innig medelijden met hem, te meer daar\nzij zelf aan zijn ongeluk schuld droeg.\n\n"Als er vergiffenis mogelijk is, vergeef mij dan," smeekte haar\nblik. "Ik haat allen, ook u en mij," antwoordde zijn sombere blik,\nen hij greep naar zijn hoed.\n\nNog was het hem niet vergund te vertrekken. Nauwelijks hadden de\nanderen zich om het tafeltje geschikt, of de vorst trad binnen en\nwendde zich, nadat hij de dames gegroet had, terstond tot Lewin.\n\n"Aha!" sprak hij verheugd, "sedert wanneer is u hier? \'t Doet mij\nrecht veel genoegen je te zien!"\n\nDe oude vorst sprak Lewin nu eens met u, dan weer met je aan. Hij\nomhelsde hem en lette, terwijl hij met hem sprak, volstrekt niet op\nWronsky, die opgestaan was en rustig wachtte tot de vorst zich tot\nhem zou wenden.\n\nKitty gevoelde, hoezeer die hartelijkheid van haar vader Lewin na\nhet voorgevallene moest drukken; zij bemerkte, hoe koel haar vader\neindelijk Wronsky\'s groet beantwoordde en hoe deze hem met goedhartigen\ntwijfel aanzag, zich kennelijk moeite gevend te begrijpen, waarom\nvorst Tscherbatzky zoo onvriendelijk jegens hem was gezind en dit\ntoch niet begrijpend. Zij werd rood en plotseling gevoelde het geheele\ngezelschap zich gedrukt.\n\n"Vorst! wees zoo goed Constantin Dimitritsch aan ons over te laten,\nwij willen hier een proef nemen," zeide gravin Nordston.\n\n"Welk een proef?--Tafeldans?--Neem mij niet kwalijk, heeren en\ndames, volgens mijn bescheiden meening is het ringspel nog veel\ninteressanter," sprak de oude vorst, den blik op Wronsky gevestigd,\ndaar hij giste, dat het van hem was uitgegaan. "In het ringspel ligt\nten minste nog eenige zin!"\n\nWronsky zag met zijn rustige oogen den vorst verwonderd aan en wendde\nzich daarop met een nauwelijks merkbaar lachje tot gravin Nordston\nom met haar te spreken over het bal, dat de volgende week ophanden was.\n\n"Ik hoop, dat u daar ook zijn zal," zeide hij tot Kitty.\n\nZoodra de vorst zich van hem afgewend had, was Lewin ongemerkt weg\ngegaan; de laatste indruk, dien hij van dezen avond mede nam, was\nhet gelukkig lachend gelaat van Kitty, die Wronsky\'s vraag omtrent\nhet bal juist beantwoordde.\n\nNa afloop der soiree deelde Kitty haar moeder het gesprek met Lewin\nmede, en ondanks haar medegevoel voor hem, verheugde het haar toch,\ndat hij zijn aanzoek had gedaan. Zij twijfelde er volstrekt niet\naan, of zij had goed gehandeld en toch kon zij, toen zij zich ter\nruste legde, den slaap niet vatten. Zij zag nog steeds de sombere\nuitdrukking van Lewins gelaat, de opgetrokken wenkbrauwen, waaronder\nde goedige oogen zoo treurig en somber blikten, toen hij haar en\nWronsky gadesloeg. Maar terstond dacht zij er aan, voor wien zij hem\nhad afgewezen. Zij stelde zich Wronsky\'s mannelijk, flink gelaat voor;\ndie edele rust, die in alles doorstralende goedhartigheid. Zij dacht\naan zijn liefde voor haar en haar hart werd weer vroolijk; met een\ngelukkig lachje zonk zij in de kussens neder.\n\n"Het doet mij zoo innig, innig leed! Maar wat kan ik er aan doen? Ik\nheb geen schuld," drong zij zich zelf op; maar een inwendige stem zeide\nhet haar anders. Of het haar speet, hem ooit hoop gegeven dan wel hem\nte hebben afgewezen, dat werd haar zelf niet recht duidelijk. En toch\nvergalde dezen twijfel haar geluk.\n\n"God zij mij genadig, God zij mij genadig [3]!" bad zij, voor zij\ninsliep.\n\nTerzelfder tijd had in het kleine kabinet van den vorst tusschen\nde beide ouders een der in den laatsten tijd veelvuldig voorkomende\nscenes plaats over de toekomst hunner jongste dochter.\n\n"Wat!" riep de vorst uit, terwijl hij druk gesticuleerde en zich\nstijf in zijn pels wikkelde. "Wat? Dat is het, dat gij geen fierheid\nen waardigheid meer bezit! Dat gij uw dochter van schaamte zult doen\nblozen en haar met je nietswaardige en dwaze koppelarij te gronde\nzult richten."\n\n"Maar wat heb ik dan in \'s hemels naam gedaan?" vroeg de vorstin\nsnikkend.\n\nGelukkig en tevreden was zij na het gesprek met Kitty tot haar\nechtgenoot gekomen en, al had zij ook geen plan hem over het aanzoek\nvan Lewin en Kitty\'s weigering te spreken, zij had hem toch te kennen\ngegeven, dat de zaak met Wronsky zoo goed als beklonken was en na de\nkomst zijner moeder tot een goed einde zou worden gebracht. Bij deze\nwoorden werd de vorst rood van toorn en begon op een ongepaste wijze\nzijn opmerkingen uit te stooten.\n\n"Wat ge gedaan hebt? Ten eerste hebt ge een vrijer gelokt en heel\nMoskou zal daar met recht schande van spreken! Wil je partijtjes geven,\ndan moet je alle, niet alleen begunstigde vrijers verzoeken. Roep\nmijnentwege al die melkmuilen binnen en laat ze dansen, maar lok niet,\nzooals gij tegenwoordig doet, enkele vrijers om ze aan elkander te\nkoppelen! Dat staat mij verschrikkelijk tegen. En nu hebt ge het\ndoel bereikt. Ge hebt het meisje het hoofd op hol gebracht! En deze\nLewin is duizendmaal beter! Zulke Petersburger kwasten worden op de\nmachine gemaakt, zijn allen op een leest geschoeid en op de keper\nbeschouwd niets waard. En al ware hij ook een prins van den bloede,\nmijn dochter heeft hem niet noodig."\n\n"Ik zie wel, dat, als ik naar je woorden wilde luisteren, we onze\ndochter nooit zouden uithuwelijken; dan was het maar beter naar ons\nlandgoed te vertrekken."\n\n"Dat was ook oneindig veel beter."\n\n"Gij doet alsof ik om zijn gunst gebedeld heb! Ik heb er niets voor\ngedaan, hoor! Hij is een buitengewoon aangenaam jongmensch, hij heeft\nliefde voor haar opgevat en, zoo het schijnt, zij ook voor hem...."\n\n"Ja, zoo schijnt het je toe! En als zij nu eens werkelijk op hem\nverliefd was en hij evenmin aan trouwen denkt als ik?... O! dat\nmijn oude oogen dat lijdelijk moeten aanzien! Ach, spiritisme! Ach,\nspiritisme! Ach, Nizza! Ach, op het bal!" en bij elk woord maakte de\nvorst een beweging en bootste zijn vrouw na. "En als wij nu Katinka\'s\nongeluk hebben voltooid, als zij er zich iets van in \'t hoofd zet?..."\n\n"Waarom denk je dat, waarom kunt ge zoo iets gelooven...."\n\n"Ik geloof niet, ik weet het. Daarvoor hebben wij onze oogen en\ngij vrouwen zijt met blindheid geslagen. Ik zie daar een man, die\nernstige plannen heeft, en dat is Lewin; en ik zie ook een papegaai,\nals dezen hansworst, die zich slechts wil amuseeren!"\n\n"Ach, dat is alles maar verbeelding van je."\n\n"Gij zult er nog eens aan denken, maar te laat, even als met onze\nDaschninka...."\n\n"Nu goed! goed! we willen er niet meer over spreken," viel de vorstin\nhem in de rede, terwijl ze aan de arme Dolly dacht.\n\n"Zeer wel! En nu goeden nacht!"\n\nNadat zij elkander het teeken des kruises gegeven en gekust hadden,\nscheidden de echtgenooten, terwijl ieder hunner besefte, dat hij bij\nzijn eigen meening volhardde.\n\nDe vorstin was te voren vast overtuigd geweest, dat deze avond over\nKitty\'s lot zou beslist hebben en er aan Wronsky\'s plannen niet meer\nviel te twijfelen; maar de woorden van haar echtgenoot hadden haar\neenigszins in verwarring gebracht. In haar eigen vertrek teruggekeerd,\nherhaalde zij, eenige malen: "God zij mij genadig, God zij mij genadig,\nGod zij mij genadig!"\n\n\n\n\n\nXI.\n\nWronsky had nooit een eigenlijk familieleven leeren kennen. Zijn moeder\nhad van haar jeugd af in de wereld geschitterd en had gedurende haar\nhuwelijk en vooral na dien tijd vele romans doorleefd die algemeen\nbekend waren. Hij kon zich zijn vader ternauwernood herinneren. Hij\nwas in het pagecorps opgevoed, en daaruit ontslagen, trad hij\nterstond als jong, schitterend luitenant in den kring der Petersburger\nofficieren. Hoewel hij nu en dan de Petersburger groote wereld bezocht,\nhad hij al zijn liaisons daarbuiten in demi-monde aangeknoopt.\n\nNa dit weelderig en grof zinnelijk leven te Petersburg, leerde hij\nte Moskou voor het eerst de bekoorlijkheid van den omgang kennen met\neen lief, onschuldig meisje van goede huize, dat hem genegenheid\ntoedroeg. Het viel hem volstrekt niet in, dat er in zijn houding\ntegenover Kitty iets onbehoorlijks lag. Op de bals danste hij meestal\nmet haar, hij bezocht haar huis, sprak met haar, wat men gewoonlijk in\ngezelschap spreekt: allerlei onzin, waar hij onwillekeurig beteekenis\nin legde. Niettegenstaande hij niets tegen haar gesproken had, wat\nhij niet in het bijzijn van anderen had kunnen zeggen, gevoelde hij\ntoch, dat zij zich al meer en meer van hem afhankelijk maakte, en hoe\nmeer hij dit besefte, des te aangenamer werd het hem, en zijn gevoel\nvoor haar nam toe in teederheid. Hij besefte niet, dat zijn gedrag\ntegenover haar een bepaalden naam had, dat het de verleiding van een\njong meisje was zonder het plan haar te huwen, en dat deze manier van\nhandelen een der vele slechte gewoonten was van zulke schitterende\ndandies als hij. Hij hield zich voor den eerste, die zulk een genoegen\nhad uitgevonden en verheugde zich over die ontdekking.\n\nIndien hij had kunnen hooren, wat de vorst en de vorstin dienzelfden\navond bespraken, indien hij zich op het standpunt der familie had\nkunnen verplaatsen en vernemen, dat Kitty ongelukkig zou worden, indien\nhij haar niet wilde huwen, dan zou hij zich zeer hebben verwonderd\nen het volstrekt niet hebben geloofd. Hij kon niet gelooven, dat\ndie omgang, die hem en vooral haar zulk een heerlijk genot bereidde,\nslecht zou kunnen zijn, en nog minder zou hij hebben geloofd, dat hij\nverplicht was haar te huwen. De gedachte te trouwen was hem nog nooit\nin den zin gekomen. Niet alleen omdat hij heel weinig van huiselijk\nleven hield, maar voornamelijk omdat hij, volgens de beschouwing van\nde wereld der ongehuwde heeren, waarin hij verkeerde, een gehuwd\nman een bizonder vijandig en bovenal een eenigszins belachelijk\nwezen vond. En toch gevoelde Wronsky, toen hij \'s avonds het huis\nder Tscherbatzky\'s verliet, dat de geheime sympathische band, die\ntusschen Kitty en hem bestond, dien avond zoo vast aangesnoerd was,\ndat er iets gedaan moest worden; het was hem echter niet duidelijk wat.\n\n"Dat is juist zoo bekoorlijk," dacht hij bij het huiswaarts gaan,\nterwijl hij na een bezoek bij de Tscherbatzky\'s, zooals altijd, een\ngevoel van reinheid en frischheid medenam (dat zeker ten deele daaraan\ntoe te schrijven was, dat hij niet gerookt had); "dat is juist zoo\nbekoorlijk, dat zij noch ik iets gezegd hebben en wij elkander door\nde stille taal der oogen en alleen door den klank der stem zoo goed\nbegrijpen, dat zij heden duidelijker dan ooit bekend heeft mij te\nbeminnen. En hoe betooverend natuurlijk en vertrouwelijk is zij! Ik\ngevoel mij zelf beter, reiner; ik gevoel, dat ik een hart heb en\ndat er iets goeds in mij woont. Die zachte, minnende oogen!"--Toen\noverlegde hij, hoe het best den avond te besluiten. "Naar de club? Een\npartij besique? Champagne met Ignatoff? Neen--Chateau des fleurs? Daar\nvind ik Oblonsky--Couplet en cancan? Neen, dat is te vervelend. Naar\nhaar? Neen, daar ga ik vandaag in geen geval heen! Daarom houd ik\nzooveel van de Tscherbatzky\'s, omdat ik er zelf beter word. Ik ga\nnaar huis."\n\nHij ging rechtstreeks naar zijn kamer bij Dussot, liet zijn avondeten\nboven brengen en lag spoedig, zooals altijd, in een diepen en gezonden\nslaap gedompeld.\n\nDen anderen dag, \'s morgens om elf uur, reed Wronsky naar het\nPetersburger station om zijn moeder op te wachten. De eerste, dien\nhij ontmoette, was Oblonsky die zijn zuster Anna afhaalde.\n\n"Zoo, Doorluchtigheid! Wien wacht je hier toch op," riep Oblonsky\nhem te gemoet.\n\n"Mijn moeder!" antwoordde Wronsky lachend, drukte hem de hand en ging\nmet hem de breede trappen op. "Zij komt van Petersburg."\n\n"Ik heb gisteren tot twee uur op je gewacht. Waar ben je toch van de\nTscherbatzky\'s heen gereden?"\n\n"Naar huis. Ik moet bekennen, dat ik me gisteravond zoo wel gevoelde,\ndat ik geen lust had ergens anders heen te gaan."\n\n\n\t"Aan het brandmerk herken ik het moedige ros,\n\tEen verliefden knaap aan zijn oogen,"\n\n\ndeclameerde Stipan weer even als vroeger voor Lewin.\n\nWronsky sprak hem niet tegen, maar veranderde terstond van gesprek.\n\n"Wien verwacht gij dan?" vroeg hij.\n\n"Ik? Een mooie jonge vrouw."\n\n"Ei, ei."\n\n"Honny soit, qui mal y pense! Mijn zuster Anna."\n\n"Oh, Anna Karenina?"\n\n"Gij kent haar zeker."\n\n"Ik meen van ja, maar ik weet niet recht.... Ik herinner het mij\nwaarlijk niet," antwoordde Wronsky verstrooid, daar hem bij den naam\n"Karenin," iets vervelends en geaffecteerds voor den geest zweefde.\n\n"Maar Alexis Alexandrowitsch Karenin, mijn beroemden zwager, kent\ngij stellig wel, dien kent de heele wereld."\n\n"Ja, zie je! Ik ken zijn naam en roem van hooren zeggen; ik weet,\ndat hij een wijs, geleerd, godvreezend man is. Maar gij weet, dat is\nniet in mijn ... not in my line," sprak Wronsky.\n\n"Ja, hij is een zeer merkwaardig man, een beetje conservatief, maar\ntoch een uitmuntend mensch," merkte Stipan aan. "Ja, een uitmuntend\nmensch!"\n\n"Des te beter voor hem," sprak Wronsky glimlachend.--"Zoo ben jij\nhier?" wendde hij zich tot den hooggewassen, ouden bediende zijner\nmoeder, die aan de deur stond. "Kom binnen!"\n\nWronsky werd, behalve in het algemeen door Oblonsky\'s beminnelijkheid,\nnu in het bizonder door den band, die hem met Kitty verbond,\naangetrokken.\n\n"Hebt ge gisteren mijn vriend Lewin ook leeren kennen?" vroeg Stipan\nArkadiewitsch.\n\n"Ja, maar hij verliet het gezelschap zeer vroeg."\n\n"Een flinke, aardige vent, niet waar?" vroeg Oblonsky.\n\n"Ik weet niet, hoe het komt, maar ik vind dat alle Moskouers, alleen\ndie, met wien ik nu spreek, uitgezonderd," voegde hij er schertsend\nbij, "iets ruws hebben. Zij gaan dadelijk op de achterste pooten staan,\nergeren zich om niets en doen alsof zij het alleen weten."\n\nStipan lachte. "Ja, ge hebt gelijk, daar is iets van aan."\n\n"Wel? Zal de trein haast komen?" wendde hij zich tot een beambte.\n\n"De trein is nabij," werd hem geantwoord.\n\nDe op handen zijnde aankomst van den trein werd zichtbaar aan de\ntoenemende beweging en bedrijvigheid op het perron, het heen en weer\ndraven der pakdragers, het verschijnen van de gendarmen en aan den\ngrooteren aandrang van het publiek.\n\n"Neen," sprak Stipan, die den lust niet kon weerstaan Wronsky iets\nvan Lewins plannen op Kitty mede te deelen, "gij hebt mijn Lewin\ntoch niet juist beoordeeld; hij is wel is waar soms wat zenuwachtig\nen kan dan wat onaangenaam worden, maar hij kan ook zeer beminnelijk\nzijn. Het is een heerlijke, oprechte natuur, hij heeft een hart van\ngoud!--Maar, zie je, gisteren had hij een bizondere reden," voegde\nhij er met een veelbeteekenend lachje bij "om of heel gelukkig of\nheel ongelukkig te zijn."\n\nWronsky bleef staan en vroeg op de man af: "Wat meent gij\ndaarmee? Heeft hij je schoonzuster misschien ten huwelijk gevraagd?"\n\n"Dat kan heel wel mogelijk zijn," antwoordde Stipan Arkadiewitsch,\n"het kwam mij gisteravond zoo voor. Als hij nu \'s avonds zoo vroeg\nis weg gegaan en slecht gehumeurd was, dan zal er wel wat van aan\nzijn. Hij bemint haar reeds lang; het spijt mij zeer."\n\n"Zoo? Ik geloof, dat zij wel op een betere partij kan rekenen," en\nhet hoofd fier opheffend wilde hij weer verder gaan. "Ofschoon!... Ik\nken hem ook nog te weinig," voegde hij er nog bij. "Ja, dat is een\nfatale toestand; daarom laten verreweg de meesten zich ook liever\nmet de Therese\'s in [4]; hier bewijst een slecht succes alleen, dat\nmen geen geld genoeg heeft, maar daar ligt onze geheele waarde op de\nweegschaal.... Daar komt de trein."\n\nDe trein kwam voor en deed het perron dreunen. Nog voorbij stil stond,\nsprong een vlugge conducteur van de loopplank en liet zijn fluitje\nhooren. Na hem sprong de eene ongeduldige passagier na den anderen\ner uit: een gardeofficier met stramme houding en strengen blik, een\nbewegelijk jong koopman, die met zijn tasch in de hand opgeruimd de\nwijde wereld in keek, en een boer met zijn knapzak op den rug. Wronsky,\ndie naast Oblonsky stond, keek in de waggons, monsterde de uitstappende\npassagiers en had zijn moeder geheel vergeten. Hetgeen hij zooeven\nvan Kitty gehoord had, verheugde hem, zijn oogen schitterden, hij\ngevoelde zich overwinnaar.\n\n"Gravin Wronsky bevindt zich in deze afdeeling," sprak de vlugge\nconducteur, terwijl hij langs Wronsky heen ging. Deze woorden wekten\nhem weer uit zijn droomerij en herinnerde hem aan zijn moeder. In zijn\nhart koesterde hij eigenlijk geen groote achting voor zijn moeder en,\nzonder zich daar duidelijk van bewust te zijn, beminde hij haar ook\nniet. Maar naar de begrippen van den kring, waarin hij zich bewoog\nen volgens zijn opvoeding, kon hij zich tegenover zijn moeder geen\nandere betrekking voorstellen als die van eerbied en gehoorzaamheid,\nen hij bewaarde den uitwendigen schijn des te meer, hoe minder hij\nhaar in zijn hart achtte en liefhad.\n\nHij volgde den conducteur naar den aangewezen waggon. Toen hij de\ncoupe binnen wilde gaan, moest hij wijken om een uitstappende dame\nden weg vrij te laten. Hij maakte een verontschuldiging en wilde\nbinnen gaan, maar moest nog eens even naar haar omzien, niet omdat\nzij zoo bizonder schoon en haar geheele verschijning gedistingueerd\nen aanvallig was, maar omdat in de uitdrukking van haar lief gelaat,\ntoen zij hem voorbijging, iets bizonder teeders en vriendelijks was\ngelegen. Toen hij omzag, wendde ook zij te gelijk het hoofd om. Een\npaar schitterende, groote oogen, die door dichte wimpers zeer donker\nschenen, rustten opmerkzaam en vriendschappelijk op zijn gelaat,\nals deden zij moeite hem te herkennen, om dan terstond over de nader\ndringende menigte heen te glijden, als zochten zij daar iemand.\n\nDie korte blik was voor Wronsky voldoende geweest om op te merken,\ndat een glans van bedwongen levenslust op haar gelaat, tusschen de\nschitterende oogen en de roode lippen speelde, alsof een overvloed\nvan het een of ander haar zoo vervulde, dat het zich tegen haar wil\nin den glans van haar blik en haar lach verried. Zij temperde met\nopzet het vuur harer oogen, maar het mocht haar niet gelukken dat\ngeheel te verbergen.\n\nWronsky stapte in den wagen. Zijn moeder, een magere oude dame met\nzwarte oogen en grijze krullen, kneep de oogen half dicht, terwijl\nze haar zoon opnam, en plooide haar dunne lippen tot een lachje. Zij\nrichtte zich uit de kussens op, gaf de kamenier haar reistaschje over\nen stak haar zoon de kleine, dorre hand toe. Nadat hij deze had gekust,\nhief zij zijn hoofd omhoog en kuste hem.\n\n"Hebt ge het telegram ontvangen? Gij zijt Goddank gezond!"\n\n"U heeft een goede reis gehad, niet waar?"\n\nOp dat oogenblik trad de dame, die hij het eerst ontmoet had, weer\naan de deur.\n\n"Hebt gij uw broeder niet gevonden?" vroeg mevrouw Wronsky.\n\nNu viel het Wronsky in, dat zij Anna Karenina zijn moest.\n\n"Uw broeder is hier!" sprak hij. "Neem mij niet kwalijk, dat ik u niet\nterstond herkende. Wij hebben elkander vroeger zoo vluchtig ontmoet,\ndat u zich mijner ook wel niet meer zal herinneren."\n\n"O neen! Maar ik zou u toch herkend hebben, want uw mama heeft de\ngeheele reis door over u gesproken. Maar mijn broeder schijnt toch\nniet hier te zijn."\n\n"Haal hem toch hier! Alescha," sprak de oude gravin.\n\nWronsky trad op het perron en riep: "Oblonsky, hier!"\n\nAnna Karenina wachtte echter niet, tot haar broeder bij haar\nkwam. Zoodra zij hem gewaar werd, ging zij met vasten tred het perron\nop en toen zij hem ontmoette, sloeg zij met buitengewoon vrije en\nbekoorlijke beweging haar linker arm om zijn hals, trok hem naar\nzich toe en kuste hem hartelijk. Wronsky zag haar onafgewend aan en\nwist zelf niet, waarom hij glimlachte. Daar het hem inviel, dat zijn\nmoeder wachtte, ging hij weer naar den waggon terug.\n\n"Niet waar, zij is bekoorlijk?" zeide de gravin. "Haar echtgenoot\nwees haar de plaats naast mij aan en ik verheugde mij daar zeer\nover. Wij hebben de geheele reis over gekeuveld. En gij...? Men zegt:\nvous filez le parfait amour. Tant mieux, mon cher, tant mieux."\n\n"Ik weet niet, wat u daarmede meent, mama!" antwoordde de zoon\nkoel. "Zullen wij gaan, mama?"\n\nAnna Karenina trad weer naar den waggon om afscheid van de gravin te\nnemen. "Nu gravin! gij hebt uw zoon en ik mijn broeder gevonden! Mijn\ngeschiedenissen waren nu ook alle ten einde en ik zou u niet meer\nhebben kunnen vertellen!"\n\n"Neen, neen!" sprak de gravin, "met u zou ik de heele wereld door\nkunnen reizen zonder mij te vervelen. Gij zijt een van die innemende\ndames, waarmede het even aangenaam is te spreken als te zwijgen. En\ndenk nu maar niet te veel aan uw zoon, het is toch onmogelijk altijd\nbij elkander te zijn. \'Anna Arkadiewna,\' wendde zij zich ophelderend\ntot Wronsky, "heeft namelijk een zoon van acht jaar, dien zij nog\nnooit heeft verlaten, en nu kwelt haar de gedachte hem alleen achter\ngelaten te hebben."\n\n"Ja, wij hebben den geheelen tijd, ik van mijn en de gravin van haar\nzoon gesproken," en een lachje, dat hem gold, verhelderde haar gelaat.\n\n"Dat zal u zeker wel verveeld hebben," antwoordde hij, den bal der\ncoquetterie, dien zij hem toegeworpen had, opvangend.\n\nZij wilde het gesprek klaarblijkelijk niet op dien toon vervolgen en\nwendde zich weer tot de oude gravin: "Ik ben u wel verplicht! De reis\nis mij zoo kort gevallen als nooit te voren, en ik heb nauwelijks\nbemerkt, dat wij aan \'t einde waren. Tot weerziens, gravin!"\n\n"Nu, vaarwel, melieve!" antwoordde deze. "Laat mij eerst nog uw mooi\ngezichtje eens kussen. Als oude vrouw mag ik ronduit zeggen, dat ik\nu hartelijk lief heb gekregen."\n\nHoe afgezaagd deze phrase ook was, Anna Karenina nam ze voor waarheid\naan en ze deed haar zichtbaar genoegen. Zij bloosde, boog zich\nvoorover en liet zich kussen. Daarna richtte zij zich weer op en\nstak Wronsky de hand toe. Hij nam de hem aangebodene kleine hand in\nde zijne en verheugde zich over den krachtigen druk, waarmede zij de\nzijne schudde. Daarna ging zij met vluggen tred naar buiten.\n\n"Zij is allerliefst," sprak de oude dame. Dat zelfde dacht haar zoon\nook. Zijn oogen volgden de sierlijke gestalte tot zij verdween. Toen\nzag hij door het venster, hoe zij op haar broeder toetrad, diens arm\nnam en terstond een levendig gesprek met hem begon, dat klaarblijkelijk\ngeen betrekking had op hem, Wronsky, en dat hinderde hem.\n\n"Dus, mama, alles is wel?"\n\n"Alles wel, uitstekend! Alexander was zeer wel en Marie is heel mooi\ngeworden, zij is zeer interessant..." En zij begon over alles te\nspreken, waar zij het meest belang in stelde, over den doop van haar\nkleinzoon, het doel harer reis naar Petersburg en over de buitengewone\ngoedgunstigheid van den keizer jegens haar oudsten zoon.\n\n"Daar komt Lawrenti aan!" sprak Wronsky, uit het venster ziende.\n\nDe oude hofmeester, die de gravin altijd op reis begeleidde, trad\nbinnen om te melden, dat alles in orde was. De gravin stond op om\nte vertrekken.\n\n"Ja, laten wij nu gaan!" zeide Wronsky, "nu is de grootste drukte\nvoorbij."\n\nDe kamenier nam het hondje, de huishofmeester met een pakdrager de\nbagage en Wronsky bood zijn moeder den arm aan. Toen zij den waggon\nwilde verlaten, liepen hen eenige menschen, waaronder de stationschef,\nmet verschrikte gezichten voorbij. Er was klaarblijkelijk iets\nongewoons voorgevallen.\n\n"Wat? Waar? Is er iemand overreden?" hoorde men roepen.\n\nStipan Arkadiewitsch was ook met zijn zuster terug gekomen en met\nverschrikt gelaat stonden beiden onder het raampje van den waggon. De\ndames traden weer in den waggon terug! Wronsky en Stipan gingen echter\nmet de menigte mede om de bizonderheden van het ongeval te vernemen.\n\nEen der wisselwachters had, of door dronkenschap of doordat hij zich\nom de felle koude te dicht in zijn pels gewikkeld, had, den aankomenden\ntrein niet bemerkt en was overreden geworden.\n\nOblonsky en Wronsky zagen het verminkte lijk. Oblonsky leed zichtbaar\nonder dezen indruk. Zijn gelaat was verwrongen en hij kon nauwelijks\nzijn tranen bedwingen.\n\n"O, indien u dat gezien hadt, gravin!" zeide hij. "Stel u eens voor,\nzijn vrouw wierp zich over het lijk! O, hoe verschrikkelijk! Ach,\nAnna, als gij dat gezien hadt! O, hoe vreeselijk!"\n\nWronsky daarentegen zweeg; zijn schoon gelaat was ernstig, maar rustig.\n\n"Men zegt, dat die man een zeer talrijk gezin alleen te onderhouden\nhad," klaagde Stipan.\n\n"Zou men iets voor haar kunnen doen?" vroeg Anna met bewogen stem.\n\nWronsky zag haar aan en verliet dadelijk den waggon.\n\nToen hij eenige oogenblikken later terugkeerde, was Stipan\nArkadiewitsch reeds druk met de gravin in gesprek over een nieuwe\nzangeres, terwijl zij ongeduldig naar de terugkomst van haar zoon\nuitzag.\n\nNu gingen ze allen gezamenlijk weg. Aan den uitgang van het station\nkwam de inspecteur hen achter op.\n\n"U heeft mijn collega tweehonderd roebels gegeven; ik ben zoo vrij\nu nadere inlichting te vragen, hoe dat geld moet worden besteed."\n\n"Natuurlijk aan de weduwe geven!" antwoordde Wronsky de schouders\nophalend. "Ik begrijp niet, hoe men daar nog naar kan vragen."\n\n"Dat hebt gij gegeven?" riep Oblonsky uit, en zich tot zijn zuster\nwendend voegde hij er bij: "Dat is mooi, waarlijk heel mooi, niet\nwaar? Een uitmuntende kerel!--Vaarwel, gravin! Ik heb de eer u te\ngroeten!"\n\nToen Anna in de coupe plaats nam, werd Stipan met verwondering gewaar,\ndat haar lippen trilden en dat zij met moeite haar tranen weerhield.\n\n"Wat deert je, Anna?" vroeg hij, toen zij eenige honderd stappen\ngereden hadden.\n\n"Dat is een slecht voorteeken!" antwoordde zij.\n\n"Kom nonsens! Gij zijt hier welbehouden aangekomen en dat is de\nhoofdzaak. Gij kunt niet vermoeden, hoezeer ik op je hulp reken! Wat\nik al niet van je verwacht!"\n\n"Kent gij Wronsky reeds lang?"\n\n"Ja, ge weet toch zeker, hoe wij hopen, dat hij Kitty zal trouwen?"\n\n"Zoo," sprak Anna zacht. "Maar nu willen wij van je eigen\naangelegenheden spreken," voegde zij er bij, als wilde zij iets anders\nvan zich afzetten. "Ik heb uw brief ontvangen en daar ben ik nu."\n\n"Ja, en ik heb al mijn hoop op je bemiddeling gevestigd."\n\n"Nu, vertel mij dan alles!"\n\nEn Stipan begon zijn verhaal. Toen zij tot voor zijn woning waren\ngereden, liet Oblonsky zijn zuster uitstappen, drukte haar zuchtend\nde hand en reed zelf door naar het gerechtshof.\n\n\n\n\n\nXII.\n\n\nAnna vond Dolly met haar blondharigen, dikwangigen jongen in het\nkleine salon, terwijl zij zijn Fransche les overhoorde. De knaap las\nvoor en plukte daarbij aan een knoop van zijn kiel, die nog slechts\naan een draadje hing. De moeder belette dit een paar maal, maar het\ndikke handje greep er telkens weer naar; eindelijk rukte hij den\nknoop er af en stak hem in den zak.\n\n"Houd je handen stil, Grischa!" gebood zij en nam haar werk--een\nsprei--op, die ze in sombere dagen altijd te voorschijn haalde, en\nbegon zenuwachtig gejaagd daaraan te haken. Hoewel zij gisteren haar\nman had laten zeggen, dat het haar niet aanging of zijn zuster zou\nkomen of niet, had zij toch alles voor haar bezoek in orde gebracht\nen verwachtte de komst harer schoonzuster nu met zeker ongeduld.\n\n"Zij heeft bovendien nergens schuld aan," dacht Dolly. "Ik weet\nniets als goeds van haar en zij is altijd even lief en vriendelijk\nvoor mij geweest. Waarom zou ik haar dan niet ontvangen? Maar zij\nmoet geen poging doen om mij te willen troosten. Over alle mogelijke\nChristelijke troostgronden, vermaningen en verzoeningen heb ik reeds\nduizendmaal nagedacht en dat helpt mij allemaal niets."\n\nAl die dagen was Dolly met de kinderen alleen gebleven. Zij kon noch\nwilde over haar ongeluk spreken. De gedachte om voor Anna haar gemoed\neens uit te storten lachte haar soms toe, en dan ook weer hinderde\nhet haar, met haar schoonzuster over haar vernedering te spreken\nen pasklaar gemaakte phrasen tot troost en opbeuring van haar te\nmoeten aanhooren.\n\nZooals het zoo dikwijls gebeurt, had zij vooruit elk oogenblik naar de\npendule gezien, om haar te gemoet te kunnen gaan, en nu, in gedachten\nverdiept, het overgaan der bel niet gehoord. Plotseling vernam zij het\nruischen van een kleed in de deur; zij wendde het hoofd om en haar\nlijdend gelaat teekende geen vreugde, maar verrassing. Zij stond op\nom haar schoonzuster te omhelzen.\n\n"Zijt ge daar al!" riep zij uit en kuste haar.\n\n"Dolly, hoezeer verheug ik mij, je te zien."\n\n"Ik verheug mij ook," antwoordde Dolly met een mat lachje en trachtte\nop Anna\'s gelaat te lezen, of deze reeds alles wist. "Het schijnt,\ndat zij reeds alles weet!" dacht zij toen zij daar medelijden op\nlas. "Kom nu, ik zal je naar je kamer brengen," ging zij voort en\ndeed moeite het gevreesde gesprek zoo lang mogelijk te vermijden.\n\n"Is dat Grischa? Mijn hemel, wat is hij groot geworden!" sprak\nAnna. Zij kuste hem en sloot hem in haar armen; daarbij wendde zij\ngeen oog van Dolly af, bloosde en voegde er bij: "Neen laat ons liever\nvooreerst hier blijven!"\n\nZij legde hoed en doek af.\n\n"En gij straalt van gezondheid en geluk!" zei Dolly bijna spijtig.\n\n"Ik? Ja," antwoordde Anna. "Mijn hemel, Tania! Die is bijna zoo oud\nals Serescha!" voegde zij er bij en ging, om haar verlegenheid te\nverbergen, het binnentredend meisje eenige schreden te gemoet. "Een\nallerliefst kind! Allerliefst! Laat mij nu al uw kinderen zien." Zij\nkende ze niet slechts bij hun naam, maar herinnerde zich zelfs het jaar\nen de maand hunner geboorte, hun eigenaardigheden en hun ziekten. Dolly\nkon niet nalaten dit op prijs te stellen.\n\n"Nu, dan zullen wij naar hen toegaan, \'t is jammer, dat Wassja slaapt."\n\nNadat zij de kinderen opgezocht hadden, begaven zij zich weer naar\nhet salon om de koffie te gebruiken. Anna nam het blad voor zich,\nschoof het weer weg en zeide: "Dolly! hij heeft er mij over gesproken."\n\nDolly zag Anna met strakke blikken aan. Zij verwachtte deelnemende\ngelegenheidsphrasen te hooren, maar Anna hield zich daar niet mee op.\n\n"Dolly, melieve!" sprak zij, "ik wil hem niet voorspreken, want dat\nis onmogelijk. Ik heb eenvoudig erg met je te doen, ja heel erg met\nje te doen." Achter de dichte wimpers harer glanzige oogen vertoonden\nzich plotseling tranen; zij zette zich dicht bij haar zuster en greep\nmet haar krachtige, kleine hand die van Dolly.\n\nDe strakke uitdrukking van Dolly\'s gelaat veranderde niet. "Het is\nniet mogelijk mij te troosten. Na alles, wat is voorgevallen, is er\nvoor mij geen uitkomst meer."\n\nDoch nauwelijks waren die woorden gesproken, of de stroefheid week\nvan haar gelaat. Anna hief Dolly\'s magere hand op, kuste die en sprak:\n"Maar Dolly, wat is er aan te doen? Hoe handelt men het best in dezen\ntreurigen toestand? Daarover moeten wij nadenken!"\n\n"Alles is voorbij! Er is niets meer aan te doen. Maar begrijpt\ngij wat het ergste is van alles? Dat ik hem niet kan verlaten;\nde kinderen.... ik ben gebonden. En toch kan ik niet meer met hem\nleven. Het is een straf voor mij, hem maar te zien."\n\n"Dolly, mijn duifje! Hij heeft mij wel is waar alles verteld, maar\nik zou het wel eens van u willen hooren. Vertel mij alles."\n\nDolly zag haar uitvorschend aan. Oprechte deelneming en liefde spraken\nuit Anna\'s oogen.\n\n"Goed!" zeide zij eensklaps. "Maar dan vang \'k bij het begin aan. Ge\nweet, dat ik, toen ik trouwde, door mama\'s opvoeding niet alleen\neenvoudig maar bepaald dom was; ik wist van niets. Ik weet dat er\nmannen zijn, die hun vrouwen over hun vroeger leven, inlichten, maar\nStiwa,"--zij verbeterde dit--"Stipan Arkadiewitsch heeft mij niets\nverteld, gij kunt het misschien niet gelooven, maar tot nu toe heb\nik altijd gemeend, dat ik de eenige vrouw was, die hij kende. In dat\ngeloof heb ik acht jaar geleefd. Nooit heb ik aan de mogelijkheid\nvan ontrouw gedacht, en stel je voor, hoe \'t mij te moede was, toen\ndat gevoel van zekerheid mij plotseling werd ontrukt en ik al die\nafschuwelijkheden leerde kennen."\n\nAnna\'s oogen stonden zoo vol tranen, dat zij haar zakdoek moest\ngebruiken.\n\n"Nu herinner ik het mij weer. Ik was op een avond bezig Petja te\nonderwijzen. Daar gaf men mij een brief over.... zijn brief aan\nzijn geliefde, mijn gouvernante! Ik herken zijn hand en.... Neen,\ndat was te vreeselijk!" Zij bedekte haar gelaat met de handen. "Ik\nbegrijp wel, dat men zich eens kan laten meeslepen," ging zij voort,\n"maar mij met sluw overleg te bedriegen, en dan om wie? Voort te\ngaan mijn man te zijn, en met haar samen te komen.... het was te\nvreeselijk! Daar kunt gij u geen voorstelling van maken."\n\n"Toch, toch wel, ik begrijp je, lieve Dolly!" sprak Anna en drukte\nhaar de hand.\n\n"En meent gij, dat hij het verschrikkelijke van mijn toestand\ninziet? Volstrekt niet! In het minst niet! Hij is gelukkig en\ntevreden!"\n\n"O neen!" viel Anna in. "Hij is erg bedroefd en door berouw geheel\nter neergeslagen."\n\n"Is hij in staat berouw te gevoelen?" vroeg Dolly gretig.\n\n"Ja, ik ken hem. Ik kon hem niet zonder medelijden aanzien. We kennen\nhem beiden: Hij is goed en hooghartig, en nu gevoelt hij zich zoo\ngedeemoedigd! Wat mij het meest getroffen heeft (en hier raadde Anna,\nwat Dolly het meest kon treffen) was, dat hem twee dingen kwelden:\nhij schaamt zich om de kinderen, en omdat hij je lief heeft.... Ja,\nja boven alles lief heeft. Ja wel," hernam zij snel om Dolly voor te\nkomen, die haar in de rede wilde vallen, "ja wel, hij bemint je nog,\nal heeft hij je gekwetst! Neen! neen! zij zal mij nooit vergeven,\nzeide hij telkens...."\n\nDolly zag onder het luisteren nadenkend langs Anna heen.\n\n"Ja, ik begrijp, dat zijn toestand verschrikkelijk is," sprak zij. "De\nschuldige is er slechter aan toe dan de onschuldige! Wanneer hij\ngevoelt, dat hij alleen schuld heeft aan ons ongeluk.... Maar hoe\nkan ik hem vergeven? Hoe weer zijn vrouw worden na.... haar? Het\nzal mij een marteling zijn met hem te leven, juist omdat mijn\nvroegere liefde tot hem nog mijn geluk uitmaakt!" Snikken beletten\nhaar voort te gaan. Maar, zooals altijd, wanneer zij week werd,\nbegon zij weer over hetgeen haar opwond te spreken. "Zij is jong,\nzij is mooi! Begrijpt gij, wie mij mijn jeugd en schoonheid heeft\nontnomen? Hij en de kinderen! Nu heb ik hem uitgediend; in dezen\ndienst zijn jeugd en schoonheid verloren gegaan en nu is een frisch,\nalledaagsch persoon hem aangenamer. Zij hebben stellig te zamen over\nmij gesproken, of wat nog erger is, zij ignoreerden mij--geheel--gij\nbegrijpt...." en er vlamde haat in haar oogen....\n\n"En na dit alles zal hij mij zeggen.... Kan ik hem dan\ngelooven?..." Nooit! Neen, alles is voorbij! Alles, wat mij vroeger\ntroost en belooning was voor alle moeite en zorg. Wilt gij wel\ngelooven: zooeven, toen ik Grischa onderwees.... Vroeger was dit mij\neen genot ... nu een plaag. Waarom mij zooveel moeite gegeven? Waartoe\nde kinderen? \'t Is verschrikkelijk, dat mijn geheele ziel verduisterd\nis; in plaats van liefde en teederheid gevoel ik slechts haat tegen\nhem--ja haat! Ik had hem kunnen dooden! en....."\n\n"Dolly, liefste! Ik begrijp je! maar kwel je toch niet zoo! Ge zijt\nbeleedigd en zoo opgewonden, dat ge alles niet helder inziet...."\n\nBeiden zwegen een poos.\n\n"Zeg, Anna, wat te doen? Help gij mij! Ik heb over alles nagedacht\nen zie geen uitweg."\n\nAnna kon ook niets bedenken, maar in haar open en ontvankelijk hart\nvond elk woord en elke uitdrukking harer schoonzuster weerklank. "Wat\nzal ik zeggen," begon zij. "Ik ben een buitengewoon gelukkige\nvrouw! Dit eene slechts: ik ben zijn zuster en ken zijn karakter,\nik weet, dat hij in staat is alles, ja zich zelf te vergeten, maar\ntoch ook, om van ganscher harte berouw te hebben. Hij begrijpt nu\nzelf niet, hoe hij heeft kunnen doen, wat hij gedaan heeft."\n\n"Neen, hij wist het--hij begrijpt het zeer goed. Maar ik dan, gij\nvergeet mij. Ben ik er dan beter aan toe?"\n\n"Luister eens! Toen hij mij alles beleden had, toen, moet ik je\nopenhartig bekennen, zag ik het verschrikkelijke van je toestand nog\nniet in; ik zag slechts hem en het verstoorde huiselijk leven. Het\ndeed mij leed; maar nu ik met u als vrouw gesproken heb, zie ik alles\nanders in; ik peil je kommer en ik kan je niet zeggen, hoezeer ik\nmet je begaan ben. Maar, Dolly! Mijn hartje! Een ding zou ik nog zoo\ngaarne willen weten.... Ik weet niet.... Hoeveel liefde gij nog in\nje hart koestert voor hem? Gij zelf moet weten, of er nog zooveel\nliefde in u is om hem te kunnen vergeven.... Indien gij nog zooveel\nliefde hebt, vergeef hem dan."\n\n"Neen"--begon Dolly, maar Anna viel haar nogmaals in de rede en kuste\nhaar de hand:\n\n"Ik ken de wereld beter dan gij," sprak zij; "ik ken deze soort van\nmenschen als Stiwa en weet, hoe zij dat beschouwen. Gij meent, dat\nhij bepaald met haar over je heeft gesproken.--Neen, dat heeft hij\nniet.--Zulke mannen zijn wel ontrouw, maar beschouwen toch hun vrouw\nen hun huiselijken haard als hun heiligdom. Ik weet niet, hoe het komt,\nmaar deze vrouwen hebben in hun oog altijd iets verachtelijks en komen\nnooit in aanraking met hun familieleven, alsof ze een onoverkomelijken\nslagboom tusschen haar en hun gezin hadden gelegd. Ik begrijp dat niet,\nmaar het is toch zoo."\n\n"Ja! maar hij heeft haar toch gekust!"...\n\n"Hoor eens, Dolly, mijn hartje! Ik heb Stiwa gekend, toen hij je het\nhof maakte; ik herinner mij nog zeer goed, hoe hij tot mij kwam en\nweende, als hij over je sprak; ge waart voor hem een heilige, en ik\nweet, dat hij, hoe langer hij met je leefde, u al hooger en hooger\nstelde. Gij waart en zijt voor hem een soort godheid, en dat andere\nis geen afdwaling van zijn _ziel_...."\n\n"Maar als die afdwaling zich herhaalt?"\n\n"Dat kan onmogelijk, voor zoover ik zou denken."\n\n"Zoudt gij hem vergeven?"\n\n"Ik weet niet," zeide Anna, "daar kan ik niet over oordeelen.... Maar\ntoch", zeide zij nadenkend.... "Ja, ik zou het kunnen. Ik zou wel\nniet dezelfde zijn gebleven, maar ik zou toch vergeven en doen alsof\ner niets was voorgevallen."\n\n"Ja, dat spreekt van zelf," viel Dolly haastig in, alsof ze wat\nze sprak, reeds dikwijls had overwogen; "anders zou het ook geen\nvergeving zijn. Als men vergeeft, dan ook geheel! Maar kom!" zeide\nze en stond op, "ik zal je eens naar je kamer brengen."\n\nOnderweg omhelsde zij Anna. "Melieve! hoezeer verheug ik mij dat gij\ngekomen zijt. Het is mij zoo veel lichter om het hart geworden."\n\n\n\n\n\nXII.\n\n\nDen geheelen dag bleef Anna thuis, dat wil zeggen bij de Oblonsky\'s,\nen ontving niemand. Er kwamen eenige bekenden, die van haar aankomst\nhadden gehoord, maar zij bleef bij Dolly en de kinderen. Zij zond\neen briefje naar haar broeder, dat hij dien dag in elk geval thuis\nmoest komen eten. "Kom! God is barmhartig, Hij zal u helpen," had\nzij geschreven.\n\nOblonsky at dien middag ook thuis. Er werd een geheel algemeen gesprek\ngevoerd en zijn vrouw sprak hem aan met gij en jij, hetgeen nog niet\nweer was gebeurd. Er bleef wel is waar een verwijdering tusschen\nman en vrouw, maar van scheiding was geen sprake meer, en Stipan\nArkadiewitsch bemerkte, dat er mogelijkheid voor een verklaring en\ntot vergeving bestond.\n\nVroeg in den middag kwam Kitty. Zij kende Anna Arkadiewna slechts\nweinig, en kwam nu bij haar zuster niet zonder bezorgdheid, hoe de\nPetersburgsche groote dame, die door allen zoo hoog werd geprezen,\nhaar zou ontvangen en of zij haar zou bevallen. Maar zij beviel Anna,\ndat bemerkte zij terstond en Kitty gevoelde zich niet alleen spoedig\nonder den indruk harer persoonlijkheid, maar zij begon met Anna te\ndwepen, zooals jonge meisjes dat somwijlen met oudere dames plegen\nte doen. Kitty bewonderde in Anna de groote dame, maar kon zich niet\nvoorstellen, dat deze de moeder van een bijna achtjarigen jongen\nwas. Zij geleek door de vlugheid harer bewegingen, de frischheid\nen den levenslust, die zoowel uit haar blikken straalde, meer op\neen twintigjarig meisje; en toch lag er in haar oogen een ernstige,\nja soms treurige uitdrukking, die Kitty sterk aantrok.--Kitty vond,\ndat Anna zeer natuurlijk was en niets verborg, en toch had zij een\ngevoel, alsof Anna soms tot haar moest nederdalen uit een voor haar\nonbereikbare, hoogere, dichterlijke wereld.\n\nNa den middag ging Dolly naar haar kamer. Anna stond dadelijk op en\nnaderde haar broeder, die een sigaar opstak. "Stiwan," sprak zij,\nmet een vroolijk knikje, terwijl zij hem bekruiste en met de oogen\nnaar de deur wees: "Ga nu, en God moge je helpen!"\n\nHij begreep haar, wierp zijn sigaar weg en verliet de kamer.\n\nAnna keerde naar de sofa terug en zette zich naast Kitty neder,\nterwijl de kinderen, die al zeer veel van hun nieuwe tante hielden,\nhaar omringden. Zij zag Kitty aan en, om in het bijzijn der kinderen\nniet te veel te zeggen en niet te zwijgen, sprak zij: "Wanneer zal\nhet bal zijn, Kitty?"\n\n"De volgende week! Een heerlijk! Een van die bals, waarop men zich\naltijd amuseert!"\n\n"Zoo, zijn er zulke, waarop men zich altijd amuseert?" vroeg Anna\nmet vriendelijke spot.\n\n"Het is vreemd, maar het is zoo. Bij de Brobrischeffs is het altijd\nheel amusant, by de Nikitins ook, maar bij de Merschkoffs is het\naltijd heel vervelend. Hebt gij dat verschil tusschen het eene en\nhet andere bal ook niet opgemerkt?"\n\n"Neen, meisjelief, voor mij zijn er geen amusante bals meer," sprak\nAnna, en Kitty zag weer in haar oogen die bizondere wereld, die voor\nhaar was gesloten. "Ik onderscheid ze in minder of meer vermoeiende\nen vervelende."\n\n"Hoe kunt gij u op een bal vervelen?"\n\n"En waarom zou voor mij een bal niet vervelend zijn kunnen?"\n\nKitty zag, dat Anna wist, welk antwoord moest volgen: "Omdat gij\naltijd de schoonste zijt."\n\nAnna bloosde licht, en deed het ook nu.\n\n"Ten eerste ben ik dat nooit, en ten tweede, wat zou dat dan nog voor\nmij uitmaken?"\n\n"Gij gaat toch stellig mede naar dit bal?"\n\n"Ik geloof, dat ik het slecht zal kunnen laten."\n\n"Dat zal mij genoegen doen, ik zou u zoo gaarne op een bal zien."\n\n"Zoo! als ik dan gaan moet, zal ten minste de gedachte, dat ik er u\neen genoegen mee doe, mij troosten. Grischa, jongen! trek alsjeblieft\nniet zoo aan mijn haar; \'t is al genoeg in de war."\n\n"Ik stel mij u op een bal geheel in lila voor."\n\n"Waarom lila?"\n\n"Ja zeker, dat zal u goed staan!"\n\n"Nu, kindertjes, ga nu heen, hoort ge? Miss Gull roept; zij heeft de\nthee klaar," sprak Anna, terwijl zij zich van de kinderen losmaakte\nen hen naar de eetkamer zond. "En ik weet wel, waarom gij mij zoo\ngaarne op dit bal zoudt zien; ik weet, dat gij van dit bal heel wat\nverwacht en nu gaarne zoudt zien, dat al je vrienden tegenwoordig\nwaren om in je geluk te deelen, niet waar?"\n\n"Hoe weet u dat? Ja!"\n\n"Welk een gelukkige tijd voor je!" ging Anna voort. "Ik herinner me\ndien ook nog zeer goed; ik heb hem zelf gekend, dien blauwachtigen\nbergnevel, die zooveel belooft en zooveel omsluiert en ons omzweeft\nin het gelukkigste tijdperk van ons leven, als wij, de kinderschoenen\npas ontwassen, vrij en ongedwongen uit een breeden, vroolijken kring\ntreden en onze schreden richten naar het enge dal, waarbij het ons\nwat beklemd om het hart wordt. Maar \'t is overheerlijk, verleidelijk\nschoon dat nevelachtig verschiet! Wie heeft dat niet ondervonden?"\n\n"Hoe echter heeft zij dat ondervonden? Hoe gaarne zou ik haar roman\nkennen!" dacht Kitty en stelde zich daarbij het prozaisch, weinig\naantrekkelijk uiterlijk van haar echtgenoot Alexei Alexandrowitsch\nvoor.\n\n"Ik weet er een klein beetje van, Stiwa heeft gebabbeld," ging Anna\nvoort, "en ik wensch je van harte geluk! hij bevalt mij zeer. Ik trof\nWronsky aan het station."\n\n"Ach, was hij daar?" vroeg Kitty blozend. "En wat heeft Stiwa u\ndan gezegd?"\n\n"Hij heeft alles verklapt, en ik zou er mij zeer in\nverheugen...." Plotseling herinnert zij zich haar echtgenoot en een\ngevoel van ijverzucht doortrilde haar ziel bij de gedachte aan de\nvrije keus van een jong meisje.\n\n"Zijn moeder en ik hebben te zamen gereisd," hernam zij, "en zij\nsprak onophoudelijk over hem. Hij is haar lieveling."\n\n"Wat vertelde zijn moeder dan?"\n\n"O, zeer veel. Hij is wel is waar haar lieveling, maar men kan zoo\nmerken, dat hij iets ridderlijks over zich moet hebben. Zoo vertelde\nzij, bijvoorbeeld, dat hij ten gunste van zijn broeder een deel van\nzijn vermogen wilde afstaan; dat hij in zijn jeugd iets nog ongewoners\nverricht heeft en wel een vrouw uit het water gered! Om kort te gaan,\nhij is een held," sprak Anna lachend en dacht daarbij aan de twee\nhonderd roebels, die hij voor de wisselwachtersweduwe gegeven had,\nmaar sprak daar evenwel niet van. Het was haar om de eene of andere\nreden onaangenaam daaraan te denken. Zij gevoelde, dat dit in verband\nstond met iets, dat haar zelf betrof en eigenlijk niet zijn mocht.\n\n"Zij heeft mij verzocht, haar te bezoeken," ging Anna voort. "Nu,\nik verheug er mij zeer op, de oude dame weer te zien. Morgen ga ik\nnaar haar toe.--Maar, God zij dank! Stiwa blijft bij Dolly," zeide\nzij om het gesprek een andere wending te geven. Zij stond op en was,\nnaar het Kitty toescheen, ergens ontstemd over.\n\nDolly kwam alleen uit haar kamer terug om thee te drinken.\n\n"Ik vrees, dat het boven te koud voor je zal zijn," sprak zij tot\nAnna. "Ik zou je gaarne naar beneden laten verhuizen, dan zijn wij\nook dichter bij elkander."\n\n"Ach! heb toch maar geen zorg voor mij!" antwoordde Anna en zocht op\nDolly\'s gelaat te lezen, of er een verzoening had plaats gehad.\n\n"Het is hier beneden vroolijker!" zeide Dolly.\n\n"Nu, ik moet je zeggen," hernam Anna, "dat ik hier en overal slaap\nals een roos...."\n\n"Waar heb jelui het toch over?" vroeg Stipan, die uit de zijkamer trad\nen zich tot zijn vrouw wendde. Uit dien toon maakten Anna en Kitty op,\ndat een verzoening tot stand was gekomen.\n\n"Ik zag Anna gaarne naar beneden verhuizen, maar daar moeten nog\ngordijnen worden opgehangen, en dat zal niemand kunnen doen als ik."\n\n"God weet, of zij zich wel geheel verzoend hebben," dacht Anna,\ntoen zij Dolly\'s koelen en rustigen toon hoorde.\n\n"Ach, Dolly! je hebt altijd zwarigheden," antwoordde haar man,\n"als ge wilt, zal ik alles in orde brengen."\n\n"Ja, ik weet wel, hoe gij dat zoudt doen. Gij beveelt het aan Matjeff\nen rijdt dan uit, en Matjeff brengt alles in de war!"--Een spotachtig\nlachje omkrulde, als gewoonlijk, Dolly\'s lippen toen zij die woorden\nsprak.\n\n"Volkomen verzoening, God zij dank!" dacht Anna, "God zij dank!" En\nterwijl de vreugde dit volbracht te hebben haar geheel doortintelde,\ntrad zij op Dolly toe en kustte haar. Den ganschen avond sloeg Dolly,\neven als anders in den omgang met haar man, een vroolijk plagenden toon\naan, en hij was tevreden en opgeruimd, doch zoo, dat hij toonde, dat\nhij, wien men pas een schuld had vergeven, deze nog niet had vergeten.\n\n\n\n\n\nXIV.\n\nHet bal was juist begonnen, toen Kitty met haar moeder de treden\nvan de breede trap besteeg, die met zeldzame gewassen en gepoederde\nlakeien in roode rokken bezet en met licht overgoten was. Uit de zalen\nklonk hen een gelijkmatig gegons als van een bijenzwerm te gemoet,\nen terwijl zij in de kleedkamer, tusschen de hooge potgewassen, voor\nden spiegel haar kapsel en kleeding in orde brachten, ruischten de\neerste tonen van het orkest voor den eersten wals. Een oud heer in\nburgerkleeding, die voor een anderen spiegel de aschgrauwe haren aan\nzijn slapen gladstreek en een wolk van heerlijke geuren om zich heen\nverspreidde, trad ter zijde om haar den weg vrij te laten en zag vol\nbewondering tot de hem blijkbaar onbekende Kitty op. Een jongeling,\nzonder baard, met buitengewoon laag uitgesneden vest, een van die,\nwelke de oude vorst Tscherbatzky melkmuilen noemde, maakte een buiging,\nging voorbij, maar keerde terstond weer om en engageerde Kitty voor\neen quadrille. De eerste quadrille was reeds aan Wronsky beloofd, dus\nwerd de tweede gegeven. Een officier stond aan de deur en bewonderde,\nterwijl hij zijn handschoenen toeknoopte, de rooskleurige Kitty.\n\nHoewel kapsel en toilet en alle voorbereidselen voor het bal Kitty\nveel moeite en hoofdbrekens hadden veroorzaakt, trad zij nu, in het met\nkunst en smaak vervaardigde tullen kleed op rooskleurigen ondergrond,\nzoo natuurlijk en vrij op, alsof al die strikken, kanten en kleine\nversieringen geen opmerkzaamheid hadden vereischt en of zij in deze\ntulle, met de hooge frisuur en de prachtige donkere roos daarin,\nwas geboren. Het geluk had voor Kitty meegewerkt. Het kleed benauwde\nhaar nergens; de strikken waren niet verkreukeld of losgegaan; de\nhooggehakte schoenen zaten gemakkelijk; de dikke pouffen blond haar\nzaten zoo vast op het bevallig hoofd als haar eigen; alle knoopjes\nvan haar lange handschoenen lieten zich gemakkelijk vastmaken en\nsprongen niet af; het zwart fluweelen lint met medaillon stond\nprachtig. Toen zij zich in den spiegel had bewonderd, gevoelde zij\nwelk een waarde dit fluweelen lint had; aan al het andere was nog\ntwijfel mogelijk, maar dit lint was betooverend. Kitty voelde in\nhaar onbedekte schouders en armen marmerkoude, een gevoel, dat haar\nbijzonder aangenaam was. Hare oogen schitterden en haar roode lippen\nlachten in het bewustzijn harer eigen bekoorlijkheid.\n\nNauwelijks had zij de zaal betreden, of zij werd voor een wals\ngeengageerd en wel door den besten cavalier, den eersten der\nbalhierarchie, den beroemden directeur en ceremoniemeester, Gregor\nKorszunsky, een schoon en deftig gehuwd man. Juist had hij gravin\nBonin, met wie hij den eersten wals had gedanst, verlaten, toen hij\nde binnentredende Kitty gewaar werd, en terstond ijlde hij naar haar\ntoe met den aan alle baldirigenten eigen zwevende danspas, boog voor\nhaar en zonder haar antwoord af te wachten, legde hij den arm om haar\nslanke taille.\n\n"Hoe gelukkig, dat u juist ter rechter tijd is gekomen! Het is\nanders geen manier van doen, zoo laat te komen! \'t Is waarlijk een\nontspanning met u te walsen, u danst zoo heerlijk licht en zoo juist\nop de maat." Hetzelfde complimentje stak hij bij alle bekenden af. Zij\nglimlachte over zijn lof en begon over zijn schouders heen in de zaal\nrond te kijken. Zij was niet meer een van die nieuwelingen, voor wie\nde geheele omgeving tot een enkelen tooverachtigen indruk versmelt;\nook behoorde zij niet tot diegenen, die van het eene bal naar het\nandere gesleept waren en alle aanwezigen tot vervelens toe kenden;\nzij stond juist tusschen die beide in, zij gevoelde zich opgewekt en\nkon zich reeds genoeg beheerschen om opmerkingen te maken.\n\nZij zag, dat de elite van het gezelschap zich in een hoek der zaal\nhad gegroepeerd. Daar bevond zich de gastvrouw, verder de tot\nin het onmogelijke gedecolleteerde, schoone Lydia, Korszunsky\'s\nvrouw! daar blonk de kale schedel van Kriwin, die altijd daar was,\nwaar zich de elite bevond; daarheen zagen alle jongelieden zonder\neen toenadering te durven wagen en daar vonden haar oogen Stiwa en de\nbevallige gestalte en het bekoorlijk gelaat van Anna Karenina.--_Hij_\nwas daar ook. Kitty had hem sinds den bewusten avond, dat zij Lewin\nhad afgewezen, niet meer gezien. Met haar scherpen blik herkende zij\nhem dadelijk en bemerkte zelfs, dat hij haar aanzag.\n\n"Nog een toer? U zijt toch niet vermoeid?" vroeg Korszunsky buiten\nadem.\n\n"Neen, ik dank u."\n\n"Waarheen zal ik u dan geleiden?"\n\n"Ik geloof, dat mevrouw Karenina hier is. Wees zoo goed mij bij haar\nte brengen."\n\n"Zooals u beveelt," en Korszunsky walste langzaam recht door de\nverschillende groepen naar den linker hoek der zaal heen, terwijl hij\ntelkens riep: "Pardon medames! Pardon messieurs;" en zoo laveerde\nhij tusschen al die strikken en slepen door zonder ook maar een\ntipje daarvan aan te roeren en draaide zichzelf en zijn dame vlug\nmet korten zwaai rond, zoodat haar sleep Kriwins knieen als een\nwaaier bedekte. Toen nam hij met een diepe buiging haar hand en\ngeleidde haar naar Anna Arkadiewna. Anna was niet, zooals Kitty het\nhaar voorgesteld had, in \'t lila gekleed, maar zij droeg een zeer\nlaag uitgesneden zwart fluweelen japon, die haar ronde als uit ivoor\ngesneden, prachtige schouders, alsook haar volle armen met de smalle,\nkleine handen voordeelig deed uitkomen. Door haar prachtig zwart\nhaar was een krans van violen geslingerd en zulk een krans kwam ook\naan den gordel tusschen de witte kant uit te voorschijn. Het glanzige\nhaar was eenvoudig in elkander gestrengeld en krullende lokjes kwamen\naan hals en slapen te voorschijn. Om den blanken hals droeg zij een\nstreng echte paarlen.\n\nKitty had Anna elken dag gezien, maar nu bemerkte zij, dat zij haar\nnog niet in haar volle schoonheid kende. Zij zag haar nu in een\nonverwachten glans en nu eerst begreep zij, dat Anna\'s eigenaardige\nschoonheid daarin bestond, dat bij haar minder het toilet dan zij zelf\nin het oog viel. Het zwarte kleed met de prachtige kant was slechts\neen lijst, waarin zij zelf te zien was: eenvoudig, gedistingueerd,\nnatuurlijk en daarbij levendig en opgewekt.\n\nZij stond daar steeds in buitengewoon rechte houding en toen Kitty\nde kleine groep naderde, sprak zij juist met den gastheer, het hoofd\neenigszins naar hem heen gebogen. Zij wendde zich terstond met een\nlief, welwillend lachje tot Kitty. Een vluchtige, echt vrouwelijke\nblik gleed over Kitty\'s toilet en een nauwelijks merkbare, voor deze\nechter goed verstaanbare beweging met het hoofd gaf de goedkeuring\nover haar schoonheid en toilet te kennen.\n\n"Gij komt reeds als dansend de zaal binnen!" sprak zij.\n\n"Dit is een mijner getrouwste helpsters," sprak Korszunsky, terwijl\nhij zich voor Anna, die hij nog niet gegroet had, boog. "De prinses\nhelpt het bal opluisteren. Anna Arkadiewna, ik solliciteer om een\nwalstoer," voegde hij er bij.\n\n"Gij kent elkander dus al?" vroeg de heer des huizes.\n\n"Wie ken ik niet? Mijn vrouw en ik zijn als de witte wolven: allen\nkennen ons!" antwoordde Korszunsky. "Een walstoer, Anna Arkadiewna!"\n\n"Ik dans niet, als ik het eenigszins vermijden kan," antwoordde zij.\n\n"Heden is het evenwel niet te vermijden," zeide Korszunsky.\n\nOp dat oogenblik trad Wronsky naderbij. "Nu, als het dan zijn moet,\ndan dansen wij!" zeide zij en legde dadelijk, zonder op Wronsky\'s\ngroet te letten, de hand op Korszunsky\'s schouder.\n\n"Waarom is zij ontevreden op hem?" dacht Kitty, die opgemerkt had,\ndat zij opzettelijk Wronsky\'s groet voorbij zag.\n\nWronsky ging naar Kitty toe, herinnerde haar aan de eerste quadrille\nen gaf zijn leedwezen te kennen, dat hij zoo lang het genoegen niet had\ngehad haar te zien. Kitty bespeurde in zijn wezen iets bizonders, alsof\nhij nog meer terughoudend en hoffelijk was geworden; zij luisterde\nnaar zijn woorden en zag met bewondering naar de dansende Anna. Zij\nverwachtte, dat hij haar ten dans zou vragen, maar hij deed het niet,\nen het werd haar deswege ietwat onbehagelijk. Zij zag hem vragend aan;\nhij bloosde en haaste zich haar te engageeren. Maar nauwelijks had\nhij zijn arm om haar fijne taille gelegd en deden zij den eersten pas,\ntoen de muziek plotseling ophield. Kitty zag in zijn gelaat, dat zoo\ndicht bij haar was, en nog vele jaren later sneed haar deze blik vol\nliefde, waarmede zij hem aangezien had en die hij onbeantwoord had\ngelaten, met kwellende schaamte door het hart.\n\n"Pardon! Pardon! Walsen!" riep Korszunsky aan de andere zijde der\nzaal, en terwijl hij de eerste de beste dame omvatte, begon hij weer\nte dansen.\n\nWronsky en Kitty danste eenige malen rond. Toen ging Kitty naar\nhaar moeder en nauwelijks had zij eenige woorden met gravin Nordston\ngewisseld, toen ook Wronsky kwam om haar voor de quadrille af te halen.\n\nOnder deze quadrille werd niets van belang gesproken; slechts eenmaal\nmaakte het gesprek eenigen indruk op haar, toen hij vroeg, of Lewin\nnog hier was en er bij voegde, dat hij hem zeer bevallen was. Maar\nKitty verwachtte ook niets meer van de quadrille. Zij wachtte met\neen beklemd hart op de mazurka. Bij deze, dacht zij, moest zich alles\nbeslissen. Zij was zoo overtuigd, dat hij, zooals op vroegere bals,\nook nu met haar de mazurka zou dansen, dat zij reeds vijf andere\nheeren had afgewezen.\n\nToen zij een der laatste quadrilles danste met een vervelend heer,\ndien zij niet had kunnen afwijzen, kwam zij juist vis a vis Wronsky\nen Anna. Zij was sedert de eerste maal niet meer met Anna saamgekomen\nen zag haar nu plotseling weer in een geheel nieuwen en onverwachten\ntoestand. Zij aanschouwde in Anna de haar zelf zoo wel bekende\nteekenen der opgewondenheid van vervulde hoop; zij zag haar bedwelmd\ndoor verrukking; zij zag den opvallenden glans in haar oogen en den\nlach van geluk en levenslust, die onwillekeurig haar lippen omspeelde;\nzij zag de gracieuse zekerheid en lichtheid harer bewegingen.\n\n"Wie?" vroeg Kitty zich zelf: "Allen of maar een enkele?" en zonder den\nzich aftobbenden jongeling, die met haar danste, te helpen--ofschoon\nhij den draad van het gesprek verloren had en niet weer kon vinden--en\nterwijl ze werktuigelijk de luide commando\'s volgde, sloeg zij\nonafgebroken Anna gade, en haar hart kromp meer en meer ineen.\n\n"Neen, dat is niet de bewondering der menigte, die haar bedwelmt,\nhet geldt slechts eenen en deze eene is hij! Is het mogelijk? Is\n_hij_ het?"\n\nTelkens als hij met Anna sprak, lichtten haar oogen in vroolijken\nglans. Maar wat deed hij dan? Kitty zag hem aan en verschrok. Zij zag\nbij hem datgene, wat zij in den spiegel in haar eigen gelaat zag. Waar\nwas zijn kalme en vaste houding gebleven? Waar de uitdrukking van\nzorgelooze gelijkmoedigheid in zijn gelaat? Neen! Nu, telkens als hij\nzich tot Anna keerde, boog hij het hoofd, als wenschte hij voor haar\nneer te vallen en in zijn blik lag slechts de uitdrukking der innigste\nliefde, gepaard met angstige beklemdheid. "Ik wil u niet beleedigen,\nmaar ik zou mij zelf willen redden en geef niet toe!" zoo sprak elk\nzijner blikken.\n\nHet geheele bal, de geheele wereld werd voor Kitty\'s ziel met een\nnevel bedekt. Slechts de strenge school harer opvoeding, die zij\nwas doorgegaan, hield haar staande om te kunnen doen, wat men van\nhaar verwachtte, dat was, dansen, op alle vragen antwoorden, spreken,\nzelfs lachen. Maar voor het begin van den cotillon, toen men reeds de\nstoelen terecht zette en zich eenige paren uit de groote naar de kleine\nzaal begaven, werd Kitty een oogenblik door angst en vertwijfeling\novervallen. Vijf heeren had zij afgewezen en nu had zij geen danser;\ner was zelfs geen hoop meer, dat zij nog gevraagd zou worden, juist\nomdat zij altijd zoo gezocht geweest was en het niemand kon invallen,\ndat zij nog vrij zou zijn. Zij moest haar moeder zeggen, dat zij\nongesteld was en naar huis moest; maar daartoe had zij den moed niet;\nzij gevoelde zich als vernietigd.\n\nZij ging een klein salon binnen en gleed op een stoel neder. Het\nluchtige kleed golfde als een wolk om haar fijne taille; de eene arm\nlag krachteloos in de vouwen van de rosa-tunica neder; de andere hield\nden waaier en verkoelde met een korte, snelle beweging haar gloeiend\ngelaat. Maar in weerwil van deze gelijkheid met een vlinder, die zich\nzoo even op een grashalm heeft neergezet en gereed is de bonte vleugels\nweer te openen en verder te fladderen, benauwde een ontzettende\nvertwijfeling haar het hart. "Wellicht vergis ik mij! Misschien is het\nvolstrekt niet zoo!" Maar nogmaals ging voor haar innerlijk oog alles\nvoorbij, wat zij gezien en gevoeld had, en zij kon niet meer twijfelen.\n\n"Kitty, wat is dat nu?" vroeg gravin Nordston, die haar over het dik\ntapijt onhoorbaar genaderd was; "ik begrijp dat niet!"\n\nKitty\'s onderlip beefde; zij richtte zich dadelijk op.\n\n"Kitty, gij danst den cotillon niet mede?"\n\n"Neen, neen," antwoordde Kitty met een door tranen verstikte stem.\n\n"Hij heeft haar in mijn tegenwoordigheid voor den cotillon\ngeengageerd," zeide de gravin Nordston, die wist, dat Kitty begreep,\nwie "hij" en "zij" waren: Zij zeide: "danst gij dan niet met prinses\nTscherbatzky?"\n\n"Och, \'t is mij alles hetzelfde!" antwoordde Kitty. Niemand als zij\nzelf begreep haar toestand, niemand wist, dat zij eerst gisteren een\nman, die zij wellicht beminde, had afgewezen en daarom had afgewezen,\nomdat zij aan een anderen geloofde. Gravin Nordston zocht Korszunsky\nop, met wien zij zelf anders den cotillon zou gedanst hebben, en beval\nhem Kitty te engageeren. Korszunsky en Kitty dansten als eerste paar en\ntot haar geluk behoefde zij niet veel te spreken, want Korszunsky had\ngenoeg te loopen en te ordenen; Wronsky en Anna zaten bijna tegenover\nhen. Zij zag hen van verre en zag hen als zij in den dans haar meer\nnabij kwamen, en hoe meer malen zij hen zag, des te meer werd zij\novertuigd, dat haar ongeluk was voltooid. Zij zag, dat zij zich in\nde volle zaal geheel alleen gevoelden, en op Wronsky\'s anders zoo\nzelfbewust en vast gelaat zag zij nu een treffende uitdrukking van\nwankelmoedige onderworpenheid, gelijk aan de uitdrukking van een\nschranderen, zich schuldig gevoelenden hond.\n\nAnna lachte, en haar lachen deelde zich aan hem mede; werd zij\nnadenkend, dan werd hij ernstig; een bovennatuurlijke kracht kluisterde\nKitty\'s blik aan Anna; zij was verrukkelijk in haar eenvoudig zwart\nkleed; verrukkelijk waren haar met rijke braceletten omsloten armen,\nverrukkelijk haar hals met parelsnoer, verrukkelijk de lokken van haar\neen weinig losgegane frisuur, verrukkelijk haar bevallige, lichte\nbewegingen, verrukkelijk het schoon gelaat in zijn levendigheid;\nmaar er was iets verschrikkelijks en vreeswekkends in al deze\nbekoorlijkheid gelegen.\n\nKitty bewonderde haar nog meer dan vroeger, maar deze bewondering\nveroorzaakte haar geen vreugde, maar kwelling. Zij gevoelde zich\nvernietigd en haar gelaat drukte dat ook uit. Haar oogen stonden\ndof en haar wenkbrauwen waren opgetrokken. Toen Wronsky haar in den\ncotillon ontmoette, werd hij door haar aanblik getroffen; hij herkende\nhaar nauwelijks.\n\n"Een allerprachtigst bal," zeide hij, om slechts iets te zeggen.\n\n"Ja," antwoordde zij.\n\nMidden in den cotillon moest Anna, om een nieuwe door Korszunsky\nuitgevonden, gecompliceerde figuur uit te voeren, in het midden van\nden kring treden; zij nam twee heeren en riep Kitty en een dame tot\nzich. Kitty naderde haar en zag haar schuchter aan. Anna zag haar\nmet toegeknepen oogen aan en drukte lachend haar hand; maar toen\nzij bemerkte, dat Kitty\'s gelaat slechts met een uitdrukking van\nverwondering en twijfel haar lachen beantwoordde, wendde zij zich\nvan haar af en begon opgewekt met de andere dame te spreken.\n\n"Ja, er is iets vreemds, duivelsch en verrukkelijks in haar!" zeide\nKitty bij zich zelf.\n\nAnna wilde niet op het souper blijven, hoezeer de gastheer haar ook\ndrong. "Neen, ik blijf niet," antwoordde zij beslist. Wronsky stond\nnaast haar en zweeg. Zij keerde zich naar hem om. Hoewel zij hem\nslechts eenige malen gezien had, gevoelde zij toch, dat tusschen hem\nen haar een verleden vol beteekenis lag.\n\n"Neen, ik heb op dit eene bal bij u al meer gedanst, dan den geheelen\nwinter in Petersburg," zeide zij; "ik moet voor de afreis nog wat\nrusten."\n\n"U reist dus morgen bepaald af?" vroeg Wronsky.\n\n"Ja, dat denk ik!" antwoordde Anna, alsof zij zich over zijn koene\nvraag verwonderde. Maar een onwillekeurig en trillend licht in haar\noogen en haar zenuwachtig lachje verzengde hem, terwijl zij dat zeide.\n\nAnna bleef niet op het souper, maar reed aanstonds weg.\n\n\n\n\n\nXV.\n\nNa den avond vol kwelling bij de Tscherbatzky\'s was Lewin onmiddellijk\nnaar het telegraafkantoor gereden en zond een telegram naar huis,\ndat men hem den volgenden dag van het station zou afhalen. Nadat hij\nvan zijn broeder Sergei afscheid had genomen, verliet hij Moskou den\nvolgenden morgen en was \'s avonds reeds weer te huis.\n\nOnderweg en ook reeds te Moskou had hem een verwarring van denkbeelden,\neen ontevredenheid met zich zelf, een zeker gevoel van schaamte\nbevangen; maar toen hij aan zijn station uitstapte en zijn eenoogigen\nkoetsier Ignat in den opgeslagen kraag van zijn kaftan gedoken zag\nstaan; toen hij bij het zwakke lichtschijnsel uit de stationsvensters\nzijn slede en zijn paarden herkende, en toen Ignat, terwijl hij in de\nslede plaats nam en zich warm in zijn reisdeken hulde, hem verhaalde,\ndat de nieuwe werkopzichter was aangekomen, en dat de koe Pawa gekalfd\nhad, verdween het gevoel van schuwheid en ontevredenheid. Hij gevoelde,\ndat hij weer zich zelf was; alleen wilde hij nu beter worden; hij\nbesloot in de eerste plaats niet meer op een buitengewoon geluk,\nzooals hij gedacht had in een huwelijk te zullen vinden, te hopen,\nen derhalve wilde hij ook het tegenwoordige niet meer verachten; en\neindelijk wilde hij zich niet meer door een zinnelijken hartstocht\nlaten medeslepen. Daarna herinnerde hij zich ook een gesprek over\ncommunisme, en terwijl hij gister nog vluchtig daarover heen was\ngeloopen, dacht hij er nu ernstig over na, en ofschoon hij ook elke\nomwenteling op oeconomisch gebied voor onzin hield, kwam hem nu toch\nzijn overvloed tegenover de armoede des volks als onrechtmatig voor,\nen hoewel hij tot hiertoe veel gewerkt en eenvoudig geleefd had,\nbesloot hij voortaan nog meer te werken en zich nog minder weelde\nte veroorloven.\n\nMet het verfrisschend gevoel van de hoop op een nieuw, beter leven\nnaderde hij \'s avonds ten nege ure zijn huis. Uit de vensters der\nkamer van Agasija Michailowna, de oppasster zijner jeugd, thans\nzijn huishoudster, viel het licht op de besneeuwde voorplaats van\nhet huis. Zij sliep, dus nog niet. De door haar gewekte Kusma ijlde\nbarrevoets en slaapdronken naar de buitentrap. De patrijshond Laska\ndrong zich kwispelstaartend tegen zijn knieen, ging op de achterpooten\nstaan, maar waagde het niet, zooals hij gaarne zou gedaan hebben,\nde voorpooten tegen zijn borst te zetten.\n\n"Wat zijt gij spoedig terug gekomen, vadertje!" zeide Agasija.\n\n"Het was er vervelend, Agasija Michailowna! Ginds is het schoon,\nmaar t\'huis nog beter!" antwoordde hij en ging naar zijn kamer.\n\nHet vertrek werd nu door een binnengebrachte lamp verlicht; alle\nhem zoo wel bekende voorwerpen, die zich daarin bevonden, werden nu\nzichtbaar; het gewei van een koningshert, de boekenplank, de kachel,\ndie lang gerepareerd had moeten worden, de sofa en daarvoor de groote\ntafel met een opengeslagen boek, een gebroken aschbeker en daarnaast\neen door hem zelf beschreven schrijfboek. Toen hij dit alles zag,\nbeving hem voor een oogenblik de twijfel aan de mogelijkheid om\neen nieuw leven te beginnen, zooals hij dat onderweg gedroomd had;\n\'t was hem of al deze getuigen van zijn vroeger leven hem omringden\nen zeiden: "Neen, gij wordt ons niet afvallig en wordt geen ander\nmensch! Gij blijft, die gij waart, met uw twijfel en uw bestendig\nwantrouwen tegen u zelf, met de ijdele voornemens om u te verbeteren\nen met uw eeuwig hopen op een geluk, dat voor u is weggelegd."\n\n"Onzin," sprak hij luid tot zich zelf, ging naar een hoek, waar\nhij twee gewichten had staan, hief ze op en begon gymnastische\noefeningen. Hij hoorde voetstappen voor de kamerdeur. Toen zette hij\nde gewichten dadelijk weer op hun plaats.\n\nDe rentmeester trad binnen en meldde, dat alles, Goddank, in orde\nwas, maar hij liet er terstond op volgen, dat de boekweit in de\nnieuwe droogkamer wat was aangebrand. Dit bericht ergerde Lewin. Deze\ndroogkamer was door hem zelf gebouwd naar een ten deele zelf gevonden\nnieuw plan. De rentmeester was er altijd tegen geweest en meldde\nnu met een geheim leedvermaak, dat de boekweit was verbrand. Lewin\nwas stellig overtuigd, dat zoo ze verbrand was, hiervan de oorzaak\nalleen was gelegen in het verzuim om de noodige maatregelen te nemen;\ndit ergerde hem en hij liet dit den opzichter gevoelig blijken.\n\nMaar er had nog een andere gewichtige en blijde gebeurtenis plaats\ngegrepen. Pawa, zijn beste en prachtigste koe, die hij op een\ntentoonstelling gekocht had, had gekalfd.\n\n"Kusma, geef me mijn pels! en neem gij een lantaarn; ik wil ze eens\ngaan zien."\n\nDe stal voor de fokkoeien was dicht bij het huis. Lewin ging den stal\nin, bekeek Pawa en zette het kalf op zijn lange, waggelende pooten. De\nangstige Pawa begon te bulken, maar werd, zoodra Lewin haar het kalf\nweer toeschoof, rustig en begon toen met haar ruwe tong het kalf te\nlikken. Dit stak den kop zoekend onder zijn moeders buik en kwispelde\nmet den staart.\n\n"Licht toch eens goed bij, Fedor! Hier met de lantaarn." zeide\nLewin, terwijl hij het kalf bezichtigde. "Precies als de moeder,\nofschoon in kleur op den vader gelijkend! Prachtig! Lang en mooie\nbreede schoften! Nietwaar, Wassili Fedoritsch?" zoo wendde hij zich\ntot den rentmeester, terwijl hij uit blijdschap om het kalf de ramp\nmet de boekweit geheel vergat.\n\n"Hoe zou het ook leelijk kunnen zijn?" was het antwoord. "En Simeon,\nde opzichter, is dadelijk den dag na uw afreis gekomen. Wij moeten\nmet hem afrekenen. Over de machine heb ik u al vroeger gesproken."\n\nDeze aangelegenheid verplaatste Lewin weer terstond te midden van\nzijne groote en ingewikkelde landhuishoudelijke zaken; uit den stal\nging hij dadelijk naar het kantoor, en nadat hij met den rentmeester\nhet dringendste had besproken, ging hij naar boven naar het salon.\n\n\n\n\n\nXVI.\n\nHet was een groot en uitgestrekt oud gebouw, en hoewel hij het alleen\nbewoonde, gebruikte en verwarmde hij het geheele huis. Hij wist, dat\nhet dwaas, dat het ook niet goed en dat het vooral met zijne nieuwe\nvoornemens in strijd was, maar dit huis was voor hem de geheele wereld,\nhet was die wereld, waarin zijn ouders geleefd hadden, en gestorven\nwaren. Het leven dat zij geleid hadden, was voor Lewin het ideaal\ndes levens, dat hij gedroomd had met zijn vrouw en zijn familie\nte vernieuwen.\n\nLewin kon zich zijn moeder nauwelijks herinneren. De gedachte aan\nhaar was hem een heilig aandenken, en zooals haar beeld in zijn ziel\nwas geprent, stelde hij zich zijn toekomstige vrouw voor.\n\nToen hij het kleine salon, waar hij gewoon was thee te drinken,\nwas binnengetreden, zette hij zich in zijn leunstoel neder en\nAgasija Michailowna zette zich, toen ze de thee gebracht had, bij\nhet venster. Nu kwam hij tot het bewustzijn, dat hij zonder zijn hoop\nen zijn droomen niet kon leven; met haar of met een andere, maar het\nmoest zoo zijn. Hij las in het boek, dacht over het gelezene na, hield\nook dikwijls op om naar Agasija\'s onophoudelijk gebabbel te luisteren\nen te gelijk rezen beelden uit zijn werkkring en uit zijn toekomstig\nfamilieleven, geheel zonder samenhang, voor zijn geest. Het boek, dat\nhij las, was dat van Tyndall "Over de warmte." "Dat over de kometen\nis onwaar, hoewel men \'t met genoegen leest," dacht hij. Plotseling\nviel hem een aangenamer gedachte in: "Over twee jaar kan ik onder\nmijn kudde twee Hollandsche koeien hebben, twaalf jonge dochters\nvan Berkus, den bul, en Pawa kan dan ook nog leven, en deze drie er\nbij--prachtig!" Hij nam het boek weer ter hand. "Nu goed! electriciteit\nen warmte zijn een en hetzelfde! Zou het ook stelkunstig mogelijk\nzijn een oplossing te vinden door voor de eene van die grootheden de\nandere te stellen? Neen. Dat doet er echter ook niets toe!... Bizonder\naangenaam zou het zijn, als dat kalf van Pawa al een groote koe was,\nen die andere drie nog daar bij--Prachtig! En als ik dan met mijn\nvrouw den veestapel ga bezichtigen, zegt mijn vrouw tot de gasten:\ndit kalf hebben Kostja en ik zelf groot gebracht."--"Hoe kunt ge\ndaar genoegen in vinden?" vraagt een der gasten. "Alles wat hem\ngenoegen doet, doet ook mij genoegen.... Maar wie is zij? In Moskou\nis iets ernstigs voorgevallen.... Maar wat er aan te doen? Ik heb er\ngeen schuld aan.... Maar nu wil ik een nieuw leven beginnen.... \'t\nZal echter nauwelijks mogelijk zijn; mijn vorig leven zal het\nbeletten. Doch leven als tot hiertoe? Ja, maar beter, veel beter!"\n\nHij leunde met het hoofd achterover en dacht na. De oude Laska, die\nde vreugd over de terugkomst van zijn meester nog niet kon inhouden\nen eerst naar buiten geloopen was om daar eens goed uit te blaffen,\nkwam nu kwispelstaartend binnen en schoof den kop onder zijn hand om\ngestreeld te worden.\n\n"Het spreken ontbreekt er maar aan en hij is toch maar een boerenhond,"\nzei Agasija. "Maar hij begrijpt, dat zijn meester thuis gekomen en\nniet goed geluimd is."\n\n"Waarom zou ik niet goed geluimd zijn?"\n\n"Alsof ik dat niet zou kunnen zien, vadertje! Ik moet mijn heerschap\ntoch wel hebben leeren kennen. Het is zoo erg niet, vadertje, als\nmen maar gezond en rein van hart is."\n\nLewin zag haar nadenkend aan, terwijl hij zich verwonderde, dat zij\nzoo zijn gedachten had kunnen raden.\n\n"Ik zal u nog wat thee geven," sprak zij, terwijl zij zijn kopje nam\nen de kamer verliet.\n\nLaska drukte nog steeds den kop tegen zijn hand. Hij streelde den hond\nen ten teeken, dat nu alles in orde was, vlijde deze zich terstond\naan zijn voeten neer en verzonk in zalige rust. Lewin beschouwde de\nbewegingen van het dier.\n\n"Zoo was \'t ook met mij! Maar \'t is niets! Alles kan nog goed worden!"\n\n\n\n\n\nXVII.\n\nDen morgen na het bal meldde Anna Arkadiewna in de vroegte haar\nechtgenoot per telegram, dat zij dien dag uit Moskou vertrok.\n\n"Neen, ik moet bepaald naar huis!" was de eenige verklaring, die zij\nvoor de plotselinge verandering in haar reisplan aan haar schoonzuster\ngaf, en zij zeide dit op een toon, alsof haar eensklaps honderd dingen\nwaren ingevallen, waaraan zij in het geheel niet gedacht had. "Neen,\nhet is veel beter dat ik vandaag ga."\n\nStipan Arkadiewitsch kwam niet thuis dineeren, maar had beloofd tegen\nzeven uur van zijn zuster afscheid te komen nemen. Ook Kitty was niet\ngekomen. Een brief van haar meldde, dat zij aan hoofdpijn leed. Dus\naten Dolly en Anna alleen met de kinderen en de Engelsche gouvernante.\n\nAnna was den geheelen dag met toebereidselen voor de reis bezig;\nzij schreef brieven aan haar Moskousche kennissen, noteerde haar\nuitgaven en pakte haar goed; het kwam Dolly voor, dat zij innerlijk\nzeer onrustig was, een toestand, dien zij door eigen ervaring zeer\ngoed kende, die iemand wel eens zonder reden overvalt, maar die toch\nmeestal een ontevredenheid met zichzelf moet bedekken. Na het diner\nbegaf Anna zich naar haar kamer en Dolly vergezelde haar.\n\n"Wat ben je vandaag vreemd," sprak Dolly.\n\n"Ik? Vind je dat? Ik ben niet vreemd, ik ben slecht. Dit overkomt\nmij nu en dan. Ik zou wel willen schreien, maar het gaat wel weer\nvoorbij!" zeide Anna haastig en boog blozend haar gelaat over\neen taschje, waarin zij haar batisten zakdoeken en nachtmutsjes\nbewaarde. Haar oogen gloeiden koortsachtig en vulden zich telkens met\ntranen. "Evenals ik geen lust had om van Petersburg te vertrekken,\nheb ik nu ook tegenzin om van hier te gaan."\n\n"Gij zijt hierheen gekomen, en hebt een goed werk verricht," hernam\nDolly, terwijl zij haar opmerkzaam aanzag.\n\nAnna zag met door tranen bedauwde oogen tot haar op. "Zeg dat niet,\nDolly! Ik heb niets gedaan en heb ook niets kunnen doen. Ik verwonder\nmij dikwijls, dat de menschen zich eigenlijk voorgenomen hebben mij\nte verwennen. Ik heb niets gedaan en kon ook niets doen. In uw hart\nwas zooveel liefde, dat ge vergeven kondt."\n\n"God weet, wat er zonder uw komst gebeurd was! Hoe gelukkig zijt gij\ntoch, Anna! In uw hart is alles goed en helder!"\n\n"Ieder heeft in zijn hart \'skeletons,\' zooals de Engelschen zeggen."\n\n"Wat zoudt gij voor \'skeletons\' hebben? Bij u is alles helder."\n\n"Och, ik heb er toch ook!" zeide Anna en een schalksch, geheimzinnig\nlachje omspeelde na de tranen onverwacht haar mond.\n\n"Nu, dan zijn uw \'skeletons\' komiek en niet van somberen aard,"\nantwoordde Dolly lachend.\n\n"Neen, zeer somber! Weet ge waarom ik vandaag vertrek in plaats\nvan morgen? Ik moet het je opbiechten," zeide Anna, terwijl zij\ngedecideerd achterover in haar stoel leunde en Dolly vast in de oogen\nzag, en tot haar genoegen bemerkte deze, dat Anna tot over de ooren\nen tot aan de kleine zwarte krullen in den nek rood geworden was:\n"Ja," ging Anna voort, "weet ge, waarom Kitty niet is komen eten? Zij\nis ijverzuchtig en wel op mij. Ik heb het verkorven.... Ik was de\noorzaak, dat het bal, waarvan zij zich zooveel voorstelde, voor\nhaar een kwelling werd. Maar waarlijk! stellig! Ik heb geen schuld,\nof ten minste maar een beetje...."\n\n"O, daar hebt ge precies gesproken als Stiwa," zeide Dolly lachend.\n\nAnna gevoelde zich een weinig beleedigd: "O neen, neen! Ik ben Stiwa\nniet!" ijverde zij en fronste de wenkbrauwen. "Ik vertel het je echter,\nomdat ik geen oogenblik over mij zelf in \'t onklare wil zijn!" Maar\nterwijl zij deze woorden uitsprak, gevoelde zij, dat zij niet juist\nwaren, want zij twijfelde niet slechts aan zich zelf, maar de gedachte\nalleen aan Wronsky wond haar op en zij vertrok alleen vroeger, om\nhem niet meer te ontmoeten.\n\n"Ja, Stiwa heeft mij verteld, dat ge met hem den cotillon gedanst\nhebt en dat hij...."\n\n"Ja, ge kunt je niet voorstellen hoe vreemd dat is toegegaan. Ik wilde\nhem eigenlijk aan een ander koppelen en nu is daar op eenmaal geheel\niets anders ontstaan...." Zij bloosde en hield op.\n\n"Ja, dat bemerkte men terstond!" zeide Dolly.\n\n"Maar ik zou wanhopig zijn, als dat bij hem ernstig gemeend was!" viel\nAnna hem in de rede. "En ik ben ook overtuigd, dat alles vergeten\nzal worden en Kitty zal ophouden mij te haten."\n\n"Ik moet je zeggen, Anna, dat ik die partij in het geheel niet voor\nKitty wensch, en het is beter, dat het uit is, als hij, Wronsky,\nin een dag op u verliefd kon worden."\n\n"Ach hemel, hoe dwaas zou dat zijn!" zeide Anna, en weder steeg een\nblos van genoegen naar haar gelaat, toen zij de in woorden uitgesproken\nstem van haar geweten hoorde. "Nu vertrek ik, en ik heb mij Kitty,\ndie ik zoo lief heb, tot vijandin gemaakt. Wat is zij toch lief! Maar\ngij zult alles weer in orde brengen, niet waar, Dolly?"\n\nDolly kon nauwelijks een glimlach onderdrukken; zij hield veel van\nAnna. maar het was haar niet onaangenaam te zien, dat zij ook haar\nzwakheden had.\n\n"Ik wensch zoozeer, dat gij allen mij zoo lief hebt, als ik u lief\nheb," zeide Anna met tranen in de oogen "en zooals ik u nu nog meer\nheb lief gekregen.... Ach, hoe dwaas ben ik vandaag!" Zij wischte\nhaar gelaat af en begon zich te kleeden.\n\n\n\n\n\nXVIII.\n\n"Goddank, nu is alles voorbij!" Dat was Anna\'s eerste gedachte,\ntoen zij van haar broeder afscheid had genomen, die tot de derde\nbel luidde den ingang van den waggon versperde. Zij ging naast\nAnnuschka, haar kamenier, zitten en keek eens in den slaapwagen rond:\n"Goddank! Morgen zie ik Serescha [5] en Alexei Alexandrowitsch weder\nen dan begint mijn gewoon, goed leven weer!"\n\nNog steeds met hetzelfde gevoel van onrust, dat haar den geheelen\ndag had bezield, schikte Anna haastig een en ander voor de reis\nterecht. Met de kleine, vlugge handen opende zij het roode taschje, nam\neen kussentje en legde dit op de knieen, toen wikkelde zij de voeten\nbehoorlijk in en maakte het zich gemakkelijk. Een zieke dame legde zich\nterstond te slapen. Twee andere spraken Fransch met elkander, en een\nbejaarde dame maakte aanmerking op de verwarming. Anna beantwoordde\nde dames, die haar aangesproken hadden, met een enkel woord, maar daar\nhet gesprek haar weinig belang inboezemde, verzocht zij Annuschka haar\nde kleine lantaarn te geven, haakte deze aan het zijkussen vast en\nnam uit haar taschje een ivoren vouwbeen en een Engelschen roman. In\nhet eerst kwam er nog niets van het lezen. Het gestommel en heen-\nen weerloopen stoorde haar eerst, toen luisterde zij naar het stampen\nder machine, daarop sloeg de sneeuw tegen het linkervenster en bleef\ntegen het glas kleven, tot het geheel bedekt was, en eindelijk stoorde\nhaar de voorbijgaande conducteur, die aan de eene zijde geheel was\nbesneeuwd. Verder bleef alles hetzelfde: het eenerlei schudden en\nstampen, dezelfde sneeuwjacht, de afwisselende overgangen van warmte,\ndezelfde vluchtige verschijning van dezelfde personen in het halfdonker\nen dezelfde stemmen,--en eindelijk begon Anna te begrijpen wat zij las.\n\nDe held van het verhaal was reeds op het punt zijn Engelsch geluk\nte verwerven: een baronetstitel en een landgoed, en Anna wenschte\nreeds met hem naar dat goed te rijden, toen zij plotseling besefte,\ndat hij zich eigenlijk moest schamen, en zij schaamde zich er ook\nover. "Waarover moet hij zich echter schamen en waarover ik dan\ntoch?" vroeg zij zich zelf met half beleedigde verwondering. Er was\ntoch niets waarover zij zich te schamen had. Zij riep de bizondere\nvoorvallen te Moskou in haar geheugen terug. Zij waren goed en\naangenaam. Toen zij zich het bal herinnerde, dacht zij aan Wronsky,\naan zijn verliefd, ootmoedig gelaat, dacht aan haar verhouding tot\nhem.... Maar daar stak immers niets in! En evenwel werd het gevoel\nvan schaamte sterker en het was, alsof bij de gedachte aan Wronsky\neen inwendige stem zeide: "Warm! zeer warm! verzengend!"\n\n"Nu, wat zou dat? Wat beteekent het? Vrees ik dan deze zaak in het\naangezicht te zien? zou het dan mogelijk zijn, dat tusschen mij en\ndezen jongen officier een andere betrekking bestaat of bestaan kan,\ndan tot ieder ander mijner bekenden?" Zij glimlachte verachtelijk\nen nam haar boek weer ter hand. Maar nu kon zij in het geheel niet\nmeer bevatten, wat zij las. Zij streek met het vouwbeen langs het\nvensterglas, toen legde zij het koude vlak tegen haar wang en zou nu\nluid hebben kunnen lachen, zoozeer bemachtigde haar plotseling een\ngevoel van vreugde tot in het diepst der ziel; zij gevoelde dat haar\nzenuwen als snaren al strakker gespannen werden, dat haar oogen zich\nal verder openden, dat haar vingers zich zenuwachtig bewogen, dat\ninwendig iets haar adem beklemde en dat alle voorwerpen en klanken\nin het halfdonker verbazend helder en duidelijk tot haar bewustzijn\nkwamen. Elk oogenblik beving haar de twijfel, of de trein voor of\nachterwaarts ging of wel geheel stilstond, of Annuschka naast haar\nzat of een vreemde, of dat daar op de armleuning een pels of een dier\nwas.... "Ben ik het zelf? of is het een ander?".... Zij vreesde zich\naan deze verdooving over te geven; zij stond op om zich te bezinnen\nen sloeg den plaid terug.\n\nDe deur werd geopend. De stem van een geheel ingehuld en met sneeuw\nbedekt persoon riep haar iets in het oor; zij begreep, dat zij bij\neen station waren aangekomen en dat die man de conducteur was. Zij\nvroeg Annuschka om haar pelerine en doek en ging naar de deur.\n\n"Wil u naar buiten gaan?" vroeg Annuschka.\n\n"Ja, ik wil wat frissche lucht scheppen, \'t is hier te warm." Zij\nopende het portier. Sneeuw en wind stormden haar tegen en betwisten\nhaar de deur. Zij opende die echter met beslistheid en ging naar\nbuiten. Zij hield zich tegen den wind aan de balustrade van het\nplatvorm vast. Achter den waggon was zij buiten den wind. Met\nwelbehagen en uit volle borst ademde zij de koude sneeuwlucht in en\nliet haar blik over het perron en het station gaan. Twee heeren gingen\nlangs haar heen en zagen haar in het gelaat. Nog eenmaal ademde zij\nmet volle teugen de koude lucht in en trok reeds de hand uit den\nmof om de balustrade te grijpen en weer in den waggon te klimmen,\ntoen een heer in een militairen mantel gewikkeld het licht van de\nlantaarn naast haar verduisterde. Zij wendde zich om en herkende in\nhetzelfde oogenblik Wronsky\'s gelaat. Hij bracht de hand aan de muts,\nmaakte een buiging en vroeg haar, of zij niets wenschte en of hij\nhaar niet met iets kon dienen.\n\nZij zag hem uitvorschend in de oogen en antwoordde niet terstond. Door\nde schaduw, die hem bedekte, heen zag zij toch of meende zij althans de\nuitdrukking van zijn gelaat te zien; het was weer diezelfde uitdrukking\nvan eerbiedige verrukking, die gisteren ook zulk een diepen indruk\nop haar gemaakt had.--Herhaalde malen in de laatste dagen, maar zoo\neven ook nog, had zij bij zich zelf gezegd, dat Wronsky een van die\nhonderden jonge mannen was, die overal te vinden zijn en aan wie\nzij zich zelf nooit zou veroorlooven te denken--en nu, het eerste\noogenblik, dat zij weer met hem samentrof, doortintelde haar een\ngevoel van vroolijke blijdschap. Zij behoefde niet te vragen, waarom\nhij hier was, zij wist het even zeker, alsof hij het haar gezegd had,\ndat het slechts was om daar te zijn, waar zij was.\n\n"Ik wist niet, dat gij ook op reis gingt. Waarom is u dan op\nreis?" vroeg zij, en een niet te verbergen vreugde en levendigheid\nstraalden van haar gelaat.\n\n"Waarom ik op reis ben?" vroeg hij en zag haar vlak in de oogen; "u\nweet, dat ik reis om daar te zijn, waar u is. Ik kan niet anders."--Op\ndat oogenblik veegde een windvlaag alle sneeuw van den waggon en\nrukte aan een losgegane zinken plaat, terwijl de locomotief klagend\nzijn schril gefluit deed hooren. De verschrikking van den storm loste\nzich nu voor Anna op in een liefelijke melodie. Hij had haar gezegd,\nwat haar hart wenschte, maar haar verstand vreesde. Zij antwoordde\nniets, maar haar gelaat verried den innerlijken strijd.\n\n"Vergeef mij, indien ik daareven iets gezegd heb, dat u onaangenaam\nis," sprak hij deemoedig, beleefd en eerbiedig, maar toch zoo kalm,\ndat zij er een oogenblik niets op antwoorden kon.\n\n"Wat gij daar zegt is slecht, en ik smeek u, als gij een weldenkend\nmensch zijt, vergeet dan, wat gij gesproken hebt, gelijk ik het ook\nvergeten zal," sprak zij eindelijk.\n\n"Niet een uwer woorden, niet een uwer bewegingen zal en kan ik ooit\nvergeten.... "\n\n"Genoeg, genoeg!" riep zij uit, terwijl zij te vergeefs haar gelaat,\nwaarnaar hij vol verlangen opzag, een strenge uitdrukking poogde\nte geven.--Zij greep het koude ijzer van de balustrade, steeg de\ntreden op en ging haastig het voorgedeelte van den waggon in. Bij den\ningang bleef zij even staan om over het voorgevallene te denken.--Zij\nherinnerde zich zijn noch haar woorden, maar zij besefte, dat het\nzooeven gevoerd gesprek hen ontzettend nader tot elkander gebracht\nhad. Het maakte haar evenzeer verschrikt als gelukkig.\n\nNadat zij zoo eenige minuten gestaan had, trad zij den waggon binnen\nen zette zich op haar plaats.--De gespannen toestand, waarin zij te\nvoren verkeerd had, herhaalde zich niet slechts, maar werd sterker\nen het kwam zoover, dat zij vreesde, dat er iets te strak gespannens\nin haar zou breken.--Zij sliep den geheelen nacht niet, maar in de\nspanning en in de droomen, die haar verbeelding vervulden, was niets\nonaangenaams en duisters meer, maar integendeel iets gelukkigs,\ngloeiends en opwekkends.\n\n\n\n\n\nXIX.\n\nEerst tegen den morgen sliep Anna zittend in. Toen zij ontwaakte,\nwas alles om haar heen wit en licht, en de trein naderde Petersburg.\n\nTerstond bestormden haar de gedachten aan haar huis, haar echtgenoot en\nhaar zoon en de zorgen voor deze en volgende dagen. Met verwondering\ndacht zij aan haar toestand van gisteren terug. Wat was er toch\ngebeurd? In het geheel niets! Wronsky had onzin gesproken en daar\nkon kort en goed een eind aan gemaakt worden!\n\n"En ik heb hem geantwoord, zooals ik doen moest! Of ik het mijn man\nvertellen zal? Maar wat moet ik hem dan zeggen? Daarover te spreken\nzou een schijn van gewicht aan iets geven, dat in het geheel niet\nvan beteekenis is."\n\nZij dacht er aan, dat zij gedurende haar huwelijk driemaal in\ndezelfde positie verkeerd had. Zij herinnerde zich, dat, toen zij haar\nechtgenoot eens van een liefdesverklaring verteld had, die een jong\nambtenaar haar had gedaan, hij hierop antwoordde: dat elke vrouw in\nde groote wereld aan zoo iets was blootgesteld, dat hij echter geheel\nop haar tact vertrouwde en noch zich zelf noch haar door ijverzucht\nzou beleedigen.\n\n"Dus heb ik niets te vertellen! Het is ook, God zij dank, niets,"\nsprak zij voor zich heen en stond op om den wagen te verlaten.\n\nDe eerste, dien zij te Petersburg, toen de trein stil hield, opmerkte,\nwas haar echtgenoot.\n\n"Mijn hemel, hoe komt hij toch aan zulke ooren?" dacht zij toen\nzij zijn koele en voorname houding beschouwde, waarbij haar de ver\nuitstaande ooren, die tot steun voor den rand van den hoed schenen\nte dienen, bizonder opvielen.\n\nToen hij haar gewaar werd, ging hij haar te gemoet, terwijl hij zijn\nlippen tot het gewone spotachtig lachje samenkneep en de groote, matte\noogen op haar vestigde. Een onaangename gewaarwording beklemde haar\nhet hart, toen zij dien flauwen blik ontmoette, alsof zij verwacht\nhad hem anders te vinden! maar het meest werd zij getroffen door de\nontevredenheid met zich zelf, die zij bij zijn ontmoeting gevoelde. Het\nwas een haar onbekende gewaarwording, een gevoel van veinzerij in de\nverhouding tot haar echtgenoot.\n\n"Zie nu eens welk een teeder echtgenoot gij hebt--teeder als in het\ntweede jaar van ons huwelijk! Hij brandt van verlangen u weer te\nzien!" sprak hij met zijn bedachtzame, fijne stem en op den toon,\nwaarop hij gewoonlijk tot haar sprak, namelijk alsof hij spotte over\niemand, die werkelijk zoo zou spreken.\n\n"Is Serescha gezond?" vroeg zij.\n\n"En dat is nu al het loon voor mijn ijver?" zeide hij. "Gezond,\ngezond!" en haar den arm aanbiedende geleidde hij haar naar het\nrijtuig.\n\nOok Wronsky had dien nacht niet getracht te slapen. Hij zat daar, nu\neens recht voor zich uit starend, dan de passagiers opnemende, en hij,\ndie vroeger reeds door zijn onverstoorbare kalmte de hem onbekenden\ngeimponeerd had, scheen nu nog trotscher en zelfbewuster. Hij zag op\nde menschen als op levenlooze voorwerpen neer. Een jong zenuwachtig\nambtenaar, die tegenover hem zat, begon hem om zijn voorkomen en\nhouding te haten. Hij vroeg hem eerst om vuur, sprak hem aan, stiet\nhem zelfs aan om te toonen dat hij geen ding, maar een mensch was,\ndoch Wronsky keek hem aan, alsof hij de waggonlamp was en de jonge\nman trok gezichten in het bewustzijn, dat hij onder den druk dezer\nnegeering als mensch van zijn stuk geraakte.\n\nWronsky zag en hoorde niets. Hij gevoelde zich als een souverein,\nniet omdat hij meende op Anna indruk te hebben gemaakt--want daarvan\nwas hij nog niet ten volle overtuigd--maar omdat de indruk, dien zij\nop hem gemaakt had, hem reeds gelukkig deed zijn.\n\nWat het einde daarvan zou wezen, wist hij niet en daar dacht hij ook\nin het geheel niet aan. Hij besefte, dat zich al zijn tot hiertoe\nverbrokkelde krachten nu tot een enkele concentreerden en met de\ngrootste energie naar een begeerlijk doel streefden, en dit maakte hem\ngelukkig. Hij was zich slechts bewust tot haar de waarheid gesproken te\nhebben, dat hij daar zijn moest, waar zij was, dat haar te zien en haar\nte hooren zijn geheel levensdoel en levensgeluk geworden was. Toen hij\nbij gindsch station was uitgestegen om een glas selzerwater te drinken\nen hij Anna zag, vertolkte zijn eerste woord haar onwillekeurig, wat\nhij dacht, en hij verheugde er zich over, dat hij het haar gezegd had,\ndat zij het wist en er aan denken moest.\n\nTe Petersburg den waggon verlatende, gevoelde hij zich, ondanks den\nslapeloozen nacht, frisch en opgewekt als na een koud bad. Hij bleef\nbij zijn waggon staan en wachtte tot zij den haren zou verlaten hebben.\n\n"Ik zal haar nog eenmaal zien," dacht hij; "zij zal iets zeggen,\nhet hoofd omwenden, opzien en misschien glimlachen."\n\nMaar voor hij haar zag, werd hij haar echtgenoot gewaar, die door\nden stationschef beleefd door de menigte geleid werd.\n\n"Ja, zoo, haar man!" Voor het eerst werd het Wronsky duidelijk,\ndat die man een persoon was, die bij haar behoorde; hij wist dat zij\neen echtgenoot had, maar aan diens bestaan had hij tot hiertoe schier\nniet gedacht. Dit gebeurde nu eerst, nu hij hem in levenden lijve voor\nzich zag, met zijn hoofd, schouders, beenen en zijn zwarte kleeding,\nvooral toen hij zag, dat die man haar als zijn eigendom aan den arm\nwegvoerde. Hij was als een dorstige, die eindelijk een bron gevonden\nheeft, maar daarin een schaap, een hond of een zwijn ontdekt, die\nhet water troebel heeft gemaakt. Vooral hinderde Wronsky de manier\nvan gaan van dien man, met die korte, stramme schreden, waarbij hij\ntelkens de heupen optrok. Maar zij was dezelfde en haar aanblik werkte\nals vroeger physisch opwekkend op hem en verschafte hem een zalig\ngenot. Hij beval zijn Duitschen bediende zijn bagage te bezorgen en weg\nte rijden; hij zelf echter naderde Anna. Hij had de eerste begroeting\nder echtgenooten gezien en met den scherpen blik van een verliefde de\nsporen eener kleine verlegenheid in haar gesprek met haar man bespeurd.\n\n"Neen, zij bemint hem niet, zij kan hem niet beminnen!" was de\ngevolgtrekking, die hij maakte.\n\nTerwijl hij hen achterop kwam, bemerkte hij met voldoening, dat\nAnna zijn nadering gevoelde; zij zag om en wendde zich, toen zij hem\nherkend had, terstond weer tot haar echtgenoot.\n\n"Ik hoop, dat u een goeden nacht gehad heeft!" zeide hij en boog te\ngelijk voor beiden, terwijl hij het aan Alexei overliet den groet op\nzijn conto te nemen en hem te willen kennen of niet naar zijn believen.\n\n"Ik dank u, zeer goed," antwoordde zij.\n\nHaar gelaat droeg sporen van vermoeidheid; daarop ontbrak die\nlevendigheid, die zich nu eens in een lach, dan in den glans der\noogen verried; maar eenmaal schoot er toch een straal uit haar\noogen tot hem over, en al werd dit vuur dadelijk gedoofd, hij was\ner toch werkelijk door beloond. Zij zag haar man vragend aan, of hij\nWronsky ook herkende. Alexei Alexandrowitsch zag hem onverschillig en\nverstrooid aan, alsof hij zich zijner nauwelijks herinnerde. Wronsky\'s\nrustige kalmte en fier zelfbewustzijn stieten op Karanins hoog gevoel\nvan eigenwaarde af als de zeis op een steen.\n\n"Graaf Wronsky," zeide Anna.\n\n"O, ik geloof dat we elkander al kennen," antwoordde Alexei\nAlexandrowitsch onverschillig en reikte Wronsky de hand. "Met de\nmoeder zijt gij heengegaan en met den zoon komt gij terug," zeide hij,\nduidelijk elke lettergreep doende hooren, alsof elk woord een roebel\nwas, dien hij haar schonk. "U is zeker met verlof hier?" voegde hij er\nbij en wendde zich, zonder het antwoord af te wachten, op zijn gewonen\nspottenden toon weer tot zijn vrouw: "Werden er bij het afscheid te\nMoskou veel tranen vergoten?"\n\nHij wilde Wronsky te kennen geven, dat hij met zijn vrouw alleen\nwenschte te zijn, en zich een weinig omkeerend tastte hij aan zijn\nhoed. Maar Wronsky wendde zich tot Anna: "Mag ik verzoeken om de eer\nmijn opwachting te mogen maken?"\n\n"\'t Zal ons zeer aangenaam zijn," antwoordde Alexei Alexandrowitsch;\n"elken Maandag ontvangen wij." Na Wronsky aldus zijn afscheid te\nhebben gegeven, ging hij tot Anna gewend voort: "Wat treft het goed,\ndat ik juist een half uur vrij heb om u af te halen en mijn teedere\nzorg te toonen," liet hij er op schertsenden toon op volgen.\n\n"Gij onderstreept uw teedere bezorgdheid zoozeer," antwoordde zij\ndenzelfden toon aanslaande, "dat ik ze wel waardeeren moet;" te gelijk\nluisterde zij onwillekeurig naar den klank van Wronsky\'s voetstappen\nachter haar. "Wat gaat mij dat aan?" dacht zij en vroeg haar man,\nhoe Serescha den tijd had doorgebracht.\n\n"O, uitstekend! Mariette zegt, dat hij zeer aardig geweest is en--ik\nmoet u bedroeven--hij heeft in het geheel niet naar u verlangd, in het\ngeheel niet, zooals uw trouwe heer gemaal gedaan heeft. Nog eens merci,\nmelieve, dat ge mij een dag meer geschonken hebt. Onze lieve Samowar\nzal er geheel door verrukt zijn." (Samowar noemde hij de beroemde\ngravin Lydia Iwanowa, omdat zij altijd bij iedere gelegenheid in vuur\ngeraakte en overkookte.) "Zij heeft reeds naar je gevraagd. Weet je:\nik raad je aan haar vandaag nog te bezoeken. Haar hart deelt in alles\nen allen. Bij al haar andere zorgen, interesseert zij zich nog bizonder\nvoor de verzoening onzer Oblonsky\'s."\n\nGravin Lydia Iwanowna was de huisvriendin der Karenins en het\nmiddelpunt van een dier Petersburger kringen, waarin Anna om haar\nmans wil het meest verkeerde.\n\n"Ik heb haar immers geschreven."\n\n"Ja, maar zij moet alles nauwkeurig weten. Als ge niet al te vermoeid\nzijt, bezoek haar dan. Nu, Conrad, rijdt ge naar huis; ik moet van\nhier dadelijk naar de eindzitting. Nu behoef ik mijn middagmaal\nniet meer alleen te gebruiken," ging hij op ernstigen toon voort;\n"gij weet niet hoe ge mij verwend hebt...."\n\nEn haar met een eigenaardigen glimlach een langen handdruk gevend,\nhielp hij haar in de coupe.\n\n\n\n\n\nXX.\n\nDe eerste, die haar thuis te gemoet kwam, was haar zoon. Ondanks\nde vermaning zijner gouvernante was hij het bordes opgeloopen, riep\njubelende: "Mama, mama!" en wierp zich om haar hals.\n\nMaar even als haar man, maakte ook haar zoon op haar een\nteleurstellenden indruk. Zij had zich hem schooner voorgesteld\ndan hij werkelijk was. Maar toch was hij, zooals hij daar stond,\nmet zijn blonden krulkop, blauwe oogen en gevulde beentjes in de\nstrak gespannen kousen, een allerliefste jongen. Het was voor Anna\neen heerlijk genot hem bij zich te hebben en zijn liefkoozingen te\nontvangen, en zij gevoelde een zedelijke geruststelling, als zij zijn\nblik vol liefde en vertrouwen tot haar zag opgeslagen en zijn naive\nvragen hoorde. Zij haalde de geschenken te voorschijn, die Dolly\'s\nkinderen hem zonden en vertelde hem, welk een lief klein meisje die\nTania daar in Moskou was, hoe die Tania al kon lezen en haar kleine\nbroertjes en zusjes hielp bij het leeren.\n\n"Is zij liever dan ik, mama?"\n\n"Voor mij zijt gij het beste en liefste op de wereld."\n\n"Dat wist ik wel," zeide Serescha met een tevreden lachje.\n\nNauwelijks had Anna haar koffie gedronken, of Lydia Iwanowna werd\nreeds aangediend. De gravin was een groote en corpulente vrouw, met\neen ongezonde, geelachtige gelaatskleur, maar prachtige, dwepende,\nzwarte oogen. Anna hield van haar, maar vandaag was het haar, alsof\nzij voor het eerst al haar gebreken bemerkte.\n\n"Nu, melieve? Gij hebt hun dus den olijftak gebracht?" vroeg de gravin,\ntoen zij nog nauwelijks de kamer was binnen gekomen.\n\n"Alles is voorbij, maar \'t was ook alles niet zoo erg als wij dachten,"\nantwoordde Anna. "Overigens is mijn belle soeur vast besloten ..."\n\nMaar de gravin, die zich voor al wat haar niet aanging interesseerde,\nhad de gewoonte naar datgene, wat haar interesseerde, niet te\nluisteren, en daarom viel zij Anna in de rede:\n\n"Ja, er is zooveel ellende en boosheid in de wereld, en ik gevoel me\nvandaag ook zeer ontstemd."\n\n"Hoe komt dat dan?" vroeg Anna met moeite een glimlach onderdrukkend.\n\n"Och, ik begin het moede te worden altijd te vergeefs lansen te breken\nvoor de waarheid; het verlamt mij bijna geheel. Onze aangelegenheid met\nde zusters" (het betrof eene godsdienstig-patriotische stichting) "ging\neerst wonderlijk goed vooruit, maar met die heeren is \'t onmogelijk\nklaar te komen," liet zij er met spotachtige berusting in haar lot\nop volgen; "in het eerst vatten zij de gedachte goed op, maar toen\nverminkten zij het plan en beoordeelden alles zoo kleingeestig. Twee\nof drie van hen, waaronder uw man, hebben de zaak in haar geheele\nbeteekenis opgevat, maar de anderen willen ze nu opgeven. Gister\nschreef Prawdin er mij over."\n\nPrawdin was een bekende Panslavist, die in het buitenland woonde, en de\ngravin vertelde, wat hij had geschreven. Daarop ging zij weer haastig\nheen, want zij moest nog een Panslavistische vergadering bewonen.\n\n"Zoo was het vroeger ook al," dacht Anna, "maar hoe komt het, dat mij\ndat vroeger nooit is opgevallen? Of is zij vandaag nog opgewondener\ndan anders? \'t Is inderdaad toch belachelijk: haar doel is de deugd,\nde Christelijke deugd en daarbij ergert zij zich aan alles en ziet\noveral vijanden, vijanden van Christendom en deugd!"\n\nNa gravin Lydia kwam een harer vriendinnen, de vrouw van een president,\nen vertelde haar alle nieuwtjes uit de stad. Ten drie ure ging ook\ndeze heen, maar beloofde des middags weer te komen.\n\nToen Anna alleen was, besteedde zij den overigen tijd van den\nvoormiddag om haar zaken te ordenen en eenige brieven en briefjes,\ndie op haar tafel verzameld lagen, te lezen en te beantwoorden.\n\nHet onbestemde gevoel van schaamte en de opgewondenheid, waardoor zij\nonderweg was aangegrepen, waren geheel verdwenen. In de gewone omgeving\nen de bezigheid van haar huiselijk leven had zij weldra haar kalmte,\nzekerheid en gewetensrust terug gevonden.\n\nTen vier ure keerde Alexei Alexandrowitsch van het ministerie van\nbinnenlandsche zaken naar huis terug. Zooals meestal het geval was,\nhad hij ook nu geen tijd om eerst naar zijn vrouw te gaan. Hij ging\nterstond naar zijn kabinet, waar eenige sollicitanten hem wachtten\nen hij nog eenige stukken moest onderteekenen, die de chef de bureau\ngebracht had.\n\nOp het diner (bij de Karenins waren er steeds twee of drie gasten\ngenoodigd) verschenen een oude nicht van Alexei Alexandrowitsch,\nde departementspresident met zijn vrouw en een jong mensch, die als\ncandidaat voor een opengevallen betrekking was aanbevolen.\n\nMet klokslag vijf trad Alexei Alexandrowitsch de eetzaal binnen,\nmet witten das, zwarten rok en twee orderteekens op de borst; hij\nmoest terstond na het diner weer weg, want elke minuut van zijn\nleven was bepaald en in beslag genomen. Om allen te voldoen, moest\nhij de grootste stiptheid in acht nemen. Zijn leus was: "Zonder\nhaast, zonder rust." Hij trad alzoo de zaal binnen, groette allen,\nnam dadelijk plaats, terwijl hij zijn vrouw toeknikte.\n\n"Zie zoo, nu is mijn eenzaam leven weer voorbij. Gij kunt niet\ngelooven, hoe ongezellig het is alleen te eten."\n\nOnder het diner besprak hij Moskousche aangelegenheden en informeerde\nmet een ironisch lachje naar Stipan Arkadiewitsch; verder liep\nhet gesprek over ambtelijke en maatschappelijke zaken. Na het diner\nbleef hij nog een half uur met zijn gasten saam, en daarop zijn vrouw\nweer glimlachend de hand drukkend, stond hij op en ging heen om de\nvergadering van den rijksraad bij te wonen.\n\nAnna bleef heden, tegen haar vroegere gewoonte, te huis, had eene\nconferentie met haar modemaakster en ging toen naar de kinderkamer,\nwaar zij den geheelen avond met haar zoontje doorbracht, legde hem zelf\nte bed, bekruiste hem en dekte hem toe. Zij verheugde zich, niet te\nzijn uitgegaan en den avond zoo goed doorgebracht te hebben. Het was\nhaar zoo licht om het hart, zij was zoo wel te moede en zij zag zoo\nhelder in, dat al wat haar onderweg zoo gewichtig was toegeschenen,\nniets meer was dan een der gewone nietige toevalligheden des levens\nen zij zich daarover noch voor zichzelf noch voor anderen behoefde\nte schamen. Zij zette zich met een Engelschen roman voor den haard\nneer en wachtte haar echtgenoot af. Precies om half tien ging de\nschel over en een oogenblik daarna kwam hij de kamer binnen.\n\n"Zijt gij daar eindelijk?" vroeg zij en stak hem de hand toe.\n\nHij kuste die en zette zich naast haar.\n\n"Ik zie, dat je reis van goed gevolg geweest is."\n\n"Ja, zeker," antwoordde zij en verhaalde hem alles van het begin af:\nhaar reis met gravin Wronsky, haar aankomst te Moskou, het ongeluk\nbij het station en dan van haar verrichting in de treurige zaak haars\nbroeders met Dolly.\n\n"Ik kan zulk een mensch niet verontschuldigen, al is hij ook je\nbroeder," zeide Alexandrowitsch gestreng.\n\nAnna glimlachte. Zij begreep, dat hij slechts zoo sprak om te toonen,\ndat zelfs geen familiebetrekking hem kon bewegen zijn oprechte\nmeening te verzwijgen. Zij kende deze eigenschap van haar echtgenoot\nen waardeerde die.\n\n"Maar ik verheug mij toch, dat alles zoo gelukkig is afgeloopen en\ngij weer hier zijt," ging hij voort. "Maar wat zeiden ze daar ginds\nvan de nieuwe dienstregeling, die ik hier in den senaat heb doorgezet."\n\nAnna had niets van deze dienstregeling gehoord en schaamde zich,\ndat zij iets, dat voor hem zoo belangrijk was, zoo geheel had kunnen\nignoreeren.\n\n"Hier is er integendeel veel over gesproken," zeide hij met een\nglimlach van zelfvoldoening.\n\nZij bemerkte, dat hij naar een gelegenheid zocht om haar iets van\ndeze voor hem zoo aangename zaak te vertellen, en nu bracht zij er\nhem door haar vragen toe haar met hetzelfde vergenoegde lachje de\novaties te beschrijven, die men hem naar aanleiding van die hervorming\ngebracht had.\n\n"Dat heeft mij veel, zeer veel genoegen gedaan, want het bewijst,\ndat men ook in dat opzicht tot een beter inzicht begint te komen."\n\nNadat hij een tweede glas thee had gedronken, stond hij op om zich naar\nzijn kamer te begeven. "Gij zijt in het geheel niet uitgegaan? Hebt\nge u dan niet verveeld?" vroeg hij nog.\n\n"O neen," antwoordde zij, eveneens opstaande en hem door de zaal naar\nzijn kamer begeleidend. "Wat leest ge nu?" vroeg zij.\n\n"Duc de Lille: Poesie des enfers," antwoordde hij: "een zeer goed\nboek."\n\nAnna glimlachte, zooals men om de zwakheden van een geliefd persoon\nkan glimlachen. Zij kende zijne hem tot behoefte geworden gewoonte,\n\'s avonds te lezen; zij wist, dat hij, hoewel zijne ambtsbezigheden\nzijn geheele kracht in beslag namen, het zich ten plicht stelde,\nal wat op geestelijk gebied verscheen te volgen en in het oog te\nhouden. Zij wist ook, dat hij slechts in wijsgeerige, staatkundige\nen theologische geschriften belang stelde en dat hij uit zijn aard\nweinig voor de kunst gevoelde; maar desniettemin of juist deswege\nliet Alexei Alexandrowitsch niets voorbij gaan, wat op dat gebied\nopgang maakte en achtte zich verplicht alles te lezen. Op wijsgeerig\nen staatkundig gebied twijfelde en onderzocht Karenina, maar in kunst\nen poezie en vooral ten opzichte van muziek, waarvan hij volstrekt\ngeen begrip had, had hij zich bepaalde en onveranderlijke inzichten\neigen gemaakt. Hij hield er van over Shakespeare, Rafael, Beethoven,\nover de nieuwere richtingen in de kunst en poezie en zoo al meer van\neen bepaald standpunt uit logisch te redeneeren.\n\n"Nu, God zij met u," zeide Anna aan de deur van zijn kabinet,\nwaar reeds een lamp met kap, een glas met water en een gemakkelijke\nleunstoel voor hem gereed stonden. "En ik zal intusschen naar Moskou\nschrijven." Hij drukte haar de hand en kuste ze.\n\n"Hij is toch een goed man, een waarlijk goed, ja in zijn soort\nzelfs veelbeteekenend man," zeide Anna, terwijl zij naar haar kamer\nterugkeerde, bij zich zelf, alsof zij hem tegen iemand verdedigen\nmoest, die hem beschuldigde en beweerde, dat men hem niet kon\nbeminnen. "Maar waarom staan die ooren hem toch zoo ver van het\nhoofd? Zou hij zich het haar ook hebben laten knippen."\n\nMet klokslag twaalf uur, toen Anna nog aan haar schrijftafel zat en\njuist haar brief aan Dolly sloot, deden zich gelijkmatige voetstappen\nin pantoffels hooren en Alexei Alexandrowitsch naderde haar, gewasschen\nen gekamd en met een boek onder den arm.\n\n"Het is tijd, het is tijd," sprak hij met zijn eigenaardig lachje en\nging de slaapkamer binnen.\n\nTerwijl Anna zich ontkleedde, dacht zij aan den blik, waarmede Wronsky\nKarenin gemeten had: "Welk recht had hij hem zoo aan te zien?"\n\nToen zij het slaapvertrek binnen kwam, miste haar gelaat niet slechts\ndie opgewektheid, die gedurende haar verblijf te Moskou in haar\noogen en haar lachjes had getinteld, maar dit vuur scheen nu geheel\nuitgebluscht of ergens diep verscholen te zijn.\n\n\n\n\n\nXXI.\n\nBij zijn vertrek van Petersburg had Wronsky zijn ruime woning\nop de Moskaya aan zijn vriend en besten kameraad Petritzky\nafgestaan. Petritzky was een jong officier van burger afkomst en niet\nrijk, met buitengewoon veel schulden, die \'s avonds steeds te veel\ndronk en wegens allerlei komieke en lichtzinnige affaires telkens naar\nde hoofdwacht werd gebracht en toch steeds bij al zijn kameraden en\nsuperieuren bemind was.\n\nToen Wronsky tegen twaalf uur van het station naar huis reed, zag hij\nbij het oprijplein een hem bekend rijtuig. Toen hij had aangescheld,\nhoorde hij binnen het lachen en snappen eener vrouwenstem en Petritzky\ndaarboven uit roepen:\n\n"Als \'t een booswicht is, niet binnen laten."\n\nWronsky beval den knecht hem niet aan te melden en ging zacht de eerste\nkamer binnen. Aan de ronde tafel zat barones Schilten, die in haar\nlila kleedje met haar blond kopje als een kanarievogel schitterde\nen haar Fransch gesnap door de kamer deed schallen, terwijl zij te\ngelijk de koffie gereed maakte. Naast haar zaten Petritzky in neglige\nen de ritmeester Kamerowsky in volle uniform.\n\n"Hoera! Wronsky!" riep Petritzky, sprong op en schoof zijn stoel\nachteruit; "onze gastheer zelf! Barones geef hem wat koffie uit\nde nieuwe kan! Bonjour kameraad! Dat is een verrassing! ik geloof,\ndat je over het sieraad van je kamer tevreden zult zijn!" zeide hij,\nterwijl hij op de barones wees: "Gij kent elkander toch?"\n\n"Dat zou ik denken," antwoordde Wronsky met vroolijken lach en drukte\nde kleine hand der barones--"wij zijn oude vrienden!"\n\n"Gij komt van de reis," zeide de barones; nu ga ik dadelijk heen. Ja,\nik rijd dadelijk weg, als ik stoor."\n\n"Waar u is, is u altijd thuis, barones," antwoordde Wronsky. "Bonjour,\nKamerowsky," zeide hij tot dezen met een koele handdruk.\n\n"Kijk, zoo iets liefs weet gij nooit te zeggen," zeide de barones\ntot Petritzky.\n\n"Niet? En waarom niet? Wacht maar eens, na het diner spreek ik ook\nniet slechter."\n\n"Ja, na het diner! Ha, ha ha! Dan is het geen verdienste. Nu ik zal\nhem uw koffie geven. Ga nu eerst heen om u te wasschen en wat op te\nknappen," vermaande de barones, nam haar plaats weer in en draaide\nvoorzichtig de kraan van de nieuwe koffiekan open. "Pierre, geef\nmij de koffiebus," wendde zij zich weer tot Petritzky, dien zij zoo\nbij zijn doopnaam noemde, zonder haar intieme betrekking met hem te\nverhelen. "Ik zal er nog wat bij doen."\n\n"Dan zult ge hem bederven."\n\n"Dat is niets--ha ha ha!--Nu? en uw vrouw?" riep zij plotseling\nhet gesprek afbrekend Wronsky toe: "Wij hebben u namelijk hier\nuitgehuwelijkt. Hebt ge uw vrouw niet meegebracht?"\n\n"Neen, barones, als Zigeuner ben ik geboren en als Zigeuner zal\nik sterven."\n\n"Des te beter, des te beter, geef mij uw hand."\n\nEn terwijl zij die niet weer los liet, begon zij hem met allerlei\ngrapjes er tusschen door haar nieuwste levensplannen mee te deelen\nen vroeg hem om raad.\n\n"Hij wil van geen scheiding weten--wat moet ik nu doen? (_Hij_ was\nhaar man.) Ik wil nu een proces tegen hem op touw zetten. Wat raadt ge\nmij? Kamerowsky, zie toch naar de koffie--ze kookt immers over--gij\nziet dat ik met belangrijker dingen bezig ben.--Ik moet procedeeren,\nwant ik moet mijn vermogen hebben. Begrijpt gij zulken onzin? Ik zeide\nhem met de meeste verachting, dat ik hem ontrouw was--en daarvoor\nwil hij nu mijn goederen behouden!"\n\nWronsky luisterde met genoegen naar het vroolijk gesnap der jonge\nvrouw, gaf haar in alles gelijk, deelde haar nu en dan schertsend\nzijn raad mede en sloeg dadelijk weer zijn tegenover zulke vrouwen\ngewonen conversatietoon aan. In zijn Petersburger wereld waren alle\nmenschen door hem in twee soorten verdeeld. Tot de eene, lagere soort,\nbehoorden alle ordinaire, bekrompen vooral belachelijke menschen,\ndie beweerden, dat een man met de vrouw moet leven, die hij getrouwd\nheeft; dat een meisje onschuldig, de vrouw zedelijk zijn moet; dat\nde man vast van beginselen zijn en zich beheerschen moet; dat men\nzich aan de opvoeding der kinderen wijden, zijn brood verdienen,\nzijn schulden betalen moet, en al zulken onzin meer. Dit waren de\nouderwetsche, belachelijke menschen. Tegenover hen stond een andere\nsoort van echte, verlichte menschen, zij namelijk, tot wie hij en\nzijns gelijken behoorden, bij wie het er voornamelijk op aan kwam zich\nelegant voor te doen, bevallig, hooghartig, mild, dapper en vroolijk\nte zijn, zich zonder blozen aan elken hartstocht over te geven en om\nal het overige te lachen.\n\nWel gevoelde ook Wronsky, die te Moskou een geheel andere\nlevensatmospheer had leeren kennen, zich in het eerste oogenblik\neenigszins beklemd, maar zoodra hij de voeten in de oude pantoffels had\ngestoken, ging hij weer zijn vroegere zorgelooze, lustige wereld in.\n\nDe koffie kwam natuurlijk niet gereed, zij kookte slechts over\nen bespatte het gezelschap, wat juist noodig was, dat wil zeggen:\nzij gaf aanleiding tot alarm en gelach en vloeide over het kostbaar\ntapijt en het kleed der barones.\n\n"Zoo, nu zeg ik u adieu! want anders komt het niet tot wasschen en dan\nheb ik de grootste misdaad, die een fatsoenlijk mensch begaan kan,\neene onreinheid, op mijn geweten.--Gij raadt mij dus aan, hem het\nmes op de keel te zetten?"\n\n"Zeker, maar zoo, dat uw kleine hand in de nabijheid van zijn lippen\nblijft. Hij zal die dan kussen en alles zal een goed einde nemen,"\nantwoordde Wronsky.\n\n"Dus tot vanavond in den Franschen schouwburg!" Haar kleed ruischte\nen zij verdween.\n\nOok Kamerowsky stond op en Wronsky ging naar zijn kleedkamer. Terwijl\nhij zich waschte en omkleedde, schetste Petritzky hem in korten tijd\nzijn geheelen toestand in Petersburg, zooals die zich gedurende zijn\nafwezigheid gevormd had. Geld was er niet voorhanden. Zijn vader\nhad verklaard niets meer te geven, niet eens meer zijn schulden te\nwillen betalen; een kleermaker had hem aangeklaagd en wilde hem achter\nslot brengen. De overste van zijn regiment had verklaard, dat hij,\nals al die schandalen niet ophielden, den dienst moest verlaten. De\nbarones verveelde hem ontzettend, vooral omdat zij hem nooit geld\nwilde voorschieten; maar er was een andere, hij wilde ze Wronsky\nwijzen, een wonder van schoonheid in streng oosterschen stijl,\n"in het genre der slavin Rebecca, ge begrijpt me wel!" Ook had hij\ngisteren met Berkoscheff twist gehad en deze wilde hem zij secondant\nzenden, maar het zou wel met een sisser afloopen. In het algemeen was\nechter alles in Petersburg prachtig en heerlijk! Toen begon Petritzky\nallerlei interessant en piquant nieuws te verhalen.\n\nTerwijl Wronsky in die hem door driejarig verblijf zoo vertrouwd\ngeworden woning naar het hem zoo wel bekend gebabbel van Petritzky\nluisterde, had hij het aangenaam gevoel weer tot dat van ouds gewone\nen zorgelooze Petersburger leven teruggekeerd te zijn en daarbij het\nbewustzijn te midden daarvan een nieuw en bekoorlijk doel te hebben.\n\n"Hoe gaat het met Luzulukoff?"\n\n"O, Luzulukoff, dat is een prachtige geschiedenis!" riep Petritzky\nuit. "Gij kent Luzulukoffs hartstocht voor bals. Zonder hem is\ngeen hofbal volmaakt. Onlangs was hij daar ook met zijn nieuwen\nhelm--gij kent onze nieuwe helmen toch al! Zij zijn zeer mooi, heel\nlicht. Derhalve hij staat daar--maar luister nu toch!"\n\n"Ik luister immers!" zeide Wronsky, terwijl hij zich met een\nwrijfhanddoek afdroogde.\n\n"Daar gaat een grootvorstin met een gezant hem voorbij en zij spreken\ntot zijn ongeluk juist over de nieuwe helmen. De grootvorstin wil\nden gezant de helmen nauwkeuriger beschrijven en daar ziet ze ons\nduifje staan." (Petritzky bootste na, hoe hij daar met zijn helm\nstond). "De grootvorstin verzoekt hem haar den helm even te geven--hij\ngeeft hem echter niet! Wat is dat? Men knipoogt, men zet een donker\ngezicht. Geef hier! Hij geeft hem echter niet. Allen staan verstijfd\nvan schrik.... Kun je u dat voorstellen? Daar wil die ... hoe heet hij\nook weer?... hem den helm ontnemen ... maar hij houdt hem vast. De\nander rukt hem eindelijk los en reikt hem de grootvorstin over. Dit\nis nu de nieuwe ... zegt de grootvorstin, keert den helm om en daar\nplotseling, verbeeld je! bons! klets! Wat rolt er uit? Peren, appelen,\nbonbons, zegge: twee pond bonbons ... dat alles had ons duifje bij\nelkaar gepikt en daarin geborgen."\n\nWronsky berstte bijna van lachen. Nog lang daarna, toen zij over\ngeheel andere dingen spraken, begon hij, zoodra hij maar aan den helm\ndacht, luidkeels te lachen. Nadat hij alle nieuwtjes vernomen en zich\nmet hulp van zijn bediende gekleed had, ging hij op rapport om zijn\nterugkeer in dienst te melden en ging daarna bezoeken afleggen.\n\n\n\n\n\n\nTWEEDE BOEK.\n\n\n\n\nI.\n\n\nTegen het einde van den winter werd in het huis van vorst Tscherbatzky\neen consult gehouden, dat over Kitty\'s gezondheidstoestand uitspraak\ndoen en beslissen zou, welke maatregelen tot herstel harer verzwakte\nkrachten zouden moeten genomen worden. Zij kwijnde weg en toen\nde lente kwam, verergerde haar toestand. De huisdokter had haar\neerst levertraan, toen staal, daarna lapis voorgeschreven, maar\ndaar dat alles niets hielp en hij geen anderen raad wist dan een\nbuitenlandsche badplaats, had men besloten er een "beroemden" dokter\nbij te nemen. Deze beroemde dokter, een nog jong en zeer schoon man,\ndrong op een nauwkeurig onderzoek van de patiente aan. Hij scheen er\nmet een bizonder genoegen op te drukken, dat maagdelijk schaamtegevoel\nslechts een overblijfsel van het oude barbarisme was en dat er niets\nnatuurlijker was, dan dat een jong dokter het lichaam van een jong\nmeisje betastte; hij vond het natuurlijk, omdat hij het dagelijks\ndeed en daarbij niets bizonders dacht of gevoelde; daarom beschouwde\nhij de schaamte van een jong meisje niet slechts als een overblijfsel\nvan barbaarschheid, maar als een beleediging voor hem zelf.\n\nMen moest zich dus naar hem schikken, want niettegenstaande alle\ndokters dezelfde studie doorloopen en dezelfde wetenschap uit\ndezelfde bronnen putten, in weerwil sommigen zelfs beweerden, dat\ndeze beroemde dokter slechts een middelmatige arts was, in het huis\nen in den geheelen kring van bekenden der vorstin was hij door een\nof ander tot een factotum geworden, en slechts deze beroemde arts\nwist het rechte en was alleen in staat Kitty te redden.\n\nNadat de dokter de diep beschaamde en ontstelde Kitty onderzocht,\nbeklopt, haar ademhaling beluisterd en daarna zijn handen zorgvuldig\ngewasschen had, keerde hij in het salon terug om met den vorst te\nspreken. Deze hoorde hem met opgetrokken wenkbrauwen en nu en dan\nkuchende aan; als een ervaren, schrander en gezond man geloofde\nhij niet recht aan de geneeskunde en ergerde zich innerlijk aan\ndeze comedie, te meer daar hij meende alleen de oorzaak van Kitty\'s\nongesteldheid te kennen. Daarentegen kon ook de geneesheer nauwelijks\nzijne minachting voor dezen ouden man verbergen, en het scheen hem\nmoeite te kosten tot diens zwak bevattingsvermogen af te dalen. Hij\nbesefte, dat het nutteloos en niet de moeite waard was met dezen\nbekrompen man veel over de zaak te spreken en hij begreep ook wel,\ndat de moeder eigenlijk het hoofd des huizes was. Voor haar wilde\nhij zijn parelen uitschudden.\n\nDe vorstin kwam op dit oogenblik met den ouden huisdokter het salon\nbinnen. De vorst ging ter zijde om niet te verraden, hoe belachelijk\nhem het geheel voorkwam.\n\n"Welnu, dokter? Beslis u over ons lot," zeide de vorstin; zeg mij\nalles!--"Is er nog hoop?" wilde zij er bijvoegen, maar haar lippen\nbeefden en zij vermocht de vraag niet te uiten. "Nu, wat is uw\ngevoelen, dokter?"\n\n"In de eerste plaats, vorstin, moet ik met mijn collega spreken;\ndan zal ik de eer hebben u mijn inzicht bloot te leggen."\n\n"Dan zullen wij u wel alleen moeten laten?"\n\n"Als u zoo goed wil zijn...."\n\nMet een zucht verliet de vorstin het salon.\n\nToen de dokters alleen waren, begon de huisarts schuchter zijn meening\nbloot te leggen. Volgens hem scheen het begin van een tuberculeus\nproces aanwezig te zijn, evenwel e. z. v.\n\nDe beroemde dokter hoorde hem aan en haalde intusschen zijn groot\ngouden horloge te voorschijn.\n\n"Zoo." zeide hij, "maar...."\n\nDe ander, ofschoon in zijn uiteenzetting gestoord, luisterde eerbiedig.\n\n"Maar gij weet, dat het begin van een tuberculeuzen toestand niet met\nzekerheid is te constateeren, ten minste de vorming van knobbeltjes\nniet. Men zou het hier echter kunnen aannemen; de kenteekenen zijn\nvoorhanden: een slechte spijsvertering, zenuwachtige prikkelbaarheid\nen zoo meer. Hier is dus sprake van het vermoedelijk begin van een\ntuberculeus proces, en nu is de hoofdvraag: wat kan er gedaan worden\nom de spijsvertering te verbeteren?"\n\n"Somtijds echter, zooals u weet, zijn ook gemoedsaandoeningen de\noorzaak," veroorloofde de huisarts zich met een schrander lachje aan\nte merken.\n\n"Zeker, zeer waar," antwoordde zijn beroemde collega, terwijl hij weer\nop zijn horloge zag. "Och, neem mij niet kwalijk: is de Jausky-brug al\ngereed of moet men nog altijd dien omweg maken?" vroeg hij. "Ja? Is\nzij klaar? O, dan kan ik in twintig minuten daar zijn.... Derhalve,\nhet komt er hier op aan, de spijsvertering te verbeteren en de zenuwen\nte sterken. Het eene staat in verband met het andere; wij moeten dus\nnaar beide zijden te gelijk trachten te werken...."\n\n"Wat dunkt u van een reis naar het buitenland?" vroeg de huisdokter\ntoen.\n\n"Ik ben een tegenstander van die reizen naar het buitenland. U zal\nmij moeten toestemmen, dat, indien werkelijk tuberculeuze gesteldheid\naanwezig is, een buitenlandsche reis niet helpen kan. Wij hebben een\nmiddel noodig, dat de spijsverteering bevordert en niet belemmert." In\nden verderen loop van het gesprek verklaarde de beroemde dokter,\ndat men met een badkuur in Soden de proef kon nemen, want mocht het\nniet baten, het kon ook niet schaden.\n\nDe huisdokter luisterde oplettend en eerbiedig. "Als voordeelen aan een\nverblijf in het buitenland verbonden zou ik beschouwen: een veranderde\nlevenswijs, een plaatselijke verwijdering van de oorzaken, die hier\nwellicht op haar gemoed invloed oefenen, en dan ook," liet hij volgen,\n"den wensch der moeder."\n\n"Och, als dit het geval is, moeten wij haar zeker laten reizen. Die\nDuitsche kwakzalvers zullen alles weer bederven ... maar we zullen\nhaar laten reizen."\n\nEn na nog eens op het horloge gezien te hebben, ging hij naar de deur.\n\nDe beroemde dokter verklaarde der vorstin (hij gevoelde dit\nwelstaanshalve te moeten doen), dat hij de patiente nog eens moest\nzien.\n\n"Hoe, nog eens onderzoeken?" vroeg de vorstin ontsteld.\n\n"O, neen, ik heb nog maar noodig eenige kleinigheden te weten. Mag\nik u verzoeken?"\n\nEn de moeder begaf zich met den dokter naar Kitty. Deze stond, door het\nonderzoek afgetobt, met gloeienden blos en een eigenaardigen gloed in\nde oogen, midden in het salon. Toen de dokter binnen trad, bloosde zij\nnog meer en kwamen er tranen in haar oogen. Haar geheele ziekte en de\nbehandeling daarvan kwam haar dwaas en belachelijk voor. Haar hart was\ngebroken; hoe zouden zij dat met poeders en pillen genezen? Maar zij\ndurfde haar moeder niet krenken, daar deze haar eigen schuld gevoelde.\n\n"Wees zoo goed plaats te nemen, prinses," zeide de beroemde dokter. Hij\nnam glimlachend tegenover haar plaats, voelde naar den pols en begon\nweer zijn vervelende vragen tot haar te richten. Zij beantwoordde die,\nmaar plotseling stond zij geergerd op.\n\n"Excuseer, dokter, dat heeft er niets mede te maken en \'t is reeds\nde derde maal dat u er naar vraagt."\n\nDe beroemde dokter was er niet door beleedigd. Toen Kitty\nzich verwijderd had, zeide hij tot de vorstin: "Ziekelijke\nprikkelbaarheid. Ik ben nu ook gereed...."\n\nEn nu verklaarde hij haar, als de eenige denkende vrouw, op\nwetenschappelijke wijze Kitty\'s toestand. Hij eindigde met een\nvoorschrift, hoe het bronwater gedronken moest worden, hoewel het\neigenlijk overtollig was. Zeer breedvoerig sprak hij over de vraag,\nof een buitenlandsche reis wezenlijk noodzakelijk was en ried haar\nnog aan, de Duitsche kwakzalvers toch niet te vertrouwen, maar zich\nin twijfelachtige gevallen steeds tot hem te wenden.\n\nNa het vertrek van den dokter keerde de moeder heel opgewekt tot haar\ndochter terug, en ook Kitty scheen veel kalmer.\n\n"Ik ben werkelijk heel gezond, mama," zeide zij; "maar als u op reis\nwil, welnu, laat ons dan op reis gaan." En wenschende over de ophanden\nreis verheugd te schijnen, begon zij over de toebereidselen te spreken.\n\n\n\n\n\nII.\n\nKort na het vertrek van den dokter kwam Dolly. Zij wist, dat het\nconsult heden zou plaats vinden, en kwam nu, ofschoon pas uit\nhet kraambed opgestaan, om iets naders over Kitty\'s toestand te\nvernemen. Men trachtte haar mede te deelen wat de dokter gezegd had,\nmaar nu bleek het, dat, ofschoon hij zeer lang en zeer duidelijk\ngesproken had, men toch niet kon weergeven, wat hij eigenlijk had\ngezegd. Een ding stond echter vast: hij had een badreis naar Soden\naangeraden. Dolly zuchtte onwillekeurig. Haar beste vriendin, haar\nzuster, ging weg. En haar leven was niet vroolijk. Haar verhouding\ntot Stipan werd na de verzoening meer en meer vernederend. Bijna nooit\nwas hij meer thuis; geld was er ook niet meer voorhanden; de gedachte\naan zijn ontrouw kwelde haar voortdurend, maar zij zette die zooveel\nmogelijk van zich, want zij vreesde de pas doorstane marteling der\njaloezie. Ook keert de eerste opflikkering van een hartstocht nooit\nmet zulk een hevigheid weder.\n\nOok de oude vorst kwam weer uit zijn kabinet in de huiskamer terug.\n\n"Dus heb jelui besloten op reis te gaan. En wat wil je dan met mij\nbeginnen?"\n\n"Het is, geloof ik, het beste, dat gij thuis blijft!" sprak zijn vrouw.\n\n"Precies zooals je wilt."\n\n"Mama, waarom zou papa niet met ons op reis gaan?" vroeg Kitty. "Dat\nis voor papa en voor ons veel aangenamer." De oude vorst stond op\nen streek met zijn hand over Kitty\'s haar. Ze hief haar gelaat op en\nlachte gedwongen. Het kwam haar voor, alsof hij haar altijd het best\nbegreep, ofschoon hij het minst sprak. Toen haar blik nu zijn goedige,\nblauwe oogen ontmoette, die haar zoo helder en opmerkzaam uit zijn\noud, gerimpeld gelaat gadesloegen, was het haar, of hij haar geheel\ndoorzag. Blozend hield zij hem den mond toe, maar hij streek slechts\nover het haar en zeide: "Die akelige chignons! Men kan zijn eigen\ndochter niet eens genaken en streelt slechts het haar van gestorven\nvrouwen!--Wel, Dolinka!" zoo wendde hij zich tot de oudste dochter:\n"wat voert uw baas uit?"\n\n"O niet veel bizonders, papa," antwoordde Dolly, die begreep, dat hij\nnaar haar man vroeg: "hij is altijd uithuizig, ik zie hem bijna niet\nmeer," kon zij niet nalaten er met een pijnlijk lachje bij te voegen.\n\n"Maar is hij nog niet naar buiten gegaan om het bosch te verkoopen?"\n\n"Neen, hij is nog altijd met de voorbereidselen bezig."\n\n"Zoo!" sprak de vorst, en zich nederzettend, zeide hij tot zijn vrouw:\n"Dus ik moet me ook klaar maken? Goed! Ik gehoorzaam. Maar Kitty,\nmijn kind, een ding moet ik je nog zeggen: als ge eens op een goeden\ndag wakker wordt, zeg dan tot je zelf: ik ben immers heel gezond\nen opgeruimd en ik wil weer met papa mijn vroege morgenwandelingen\ndoen. He?"\n\nHaar vader zeide dat zeer eenvoudig en toch werd Kitty bij die woorden\nverlegen en geraakte van haar stuk als een ontmaskerde misdadiger:\n"Ja," dacht zij, "hij weet alles, hij begrijpt alles en wil daarmede\nzeggen, dat men zijn schande moet weten te dragen, hoe beschamend\ndat ook zijn moge." Zij had geen heerschappij genoeg over zich zelf\nom iets te antwoorden; zij barstte in tranen uit en verliet de kamer.\n\n"Dat komt weer van je grappen!" viel de vorstin tegen haar echtgenoot\nuit. "Zoo ben je nu altijd...." en er volgde een lange boetpreek.\n\nDe vorst hoorde geduldig zwijgend haar beschuldigingen aan, maar zijn\ngelaat betrok al meer en meer.\n\n"Zij is zoo te beklagen, die arme, en gij merkt niet, dat de kleinste\ntoespeling haar pijn doet. Ach! wat kan men zich toch in iemand\nvergissen!" zeide de vorstin. Dolly en haar vader begrepen, dat zij\nWronsky meende. "Ik begrijp niet, dat er de wet geen vat op heeft om\nzulke afschuwelijke, gewetenlooze menschen te straffen!"\n\n"Ach, ik wil daar niets van hooren!" sprak de vorst somber, terwijl\nhij van zijn stoel opstond, als wilde hij weggaan; maar aan de deur\nbleef hij staan. "Ja, moedertje, er zijn wel zulke wetten, maar wilt\nge weten wie eigenlijk de schuld van alles draagt? Gij zijt het,\ngij alleen! Wetten tegen zulke huisnarren en windbuilen waren er\naltijd en zijn er nog. Ja, als er niet zooveel voorgevallen was,\ndat niet had moeten zijn, dan zou ik, oude man, dien gek wel ter\nverantwoording geroepen hebben! Ja, genees haar nu maar en haal me\ndie kwakzalvers in huis!"\n\nHij scheen nog veel op het hart te hebben, doch nauwelijks hoorde\nde vorstin haar man dien toon aanslaan, of, zooals het in ernstige\ngevallen altijd gebeurde, zij gevoelde zijn meerderheid en had berouw\nover haar eigen woorden.\n\n"Alexander, Alexander!" zei ze zacht, terwijl zij hem naderde en in\ntranen uitbarstte.\n\nDe vorst zweeg terstond en trad op haar toe. "Vergeef mij, als ik\nte heftig was, vergeef mij, melieve! Ik weet dat het je ook zoo\nzwaar valt. Maar wat er aan te doen? Het ongeluk is ook nog niet\nzoo heel groot. God is barmhartig.... Ik dank je...." zeide hij,\nzonder recht te weten, wat hij sprak, en terwijl hij den door tranen\nbevochtigden kus der vorstin op zijn hand voelde, beantwoordde hij\ndien en verwijderde zich toen.\n\nToen Kitty in tranen badend de kamer verlaten had, zag Dolly\'s\nmoederlijke natuur terstond, dat een vrouw hier helpen moest. Zij\nlegde haar hoed af, en in zekeren zin zedelijk de mouwen opstroopend,\nbereidde zij zich tot handelen voor. Gedurende den aanval van haar\nmoeder op haar vader bleef zij in stillen deemoed zitten, gelijk\neen dochter betaamt; maar zoodra haar vader weggegaan was, maakte\nzij zich op om Kitty te gaan troosten. "Ik had het u al lang willen\nzeggen, mama; weet u, dat Lewin, toen hij de laatste maal hier was,\nbij Kitty een aanzoek wilde doen? Hij heeft het Stiwa gezegd."\n\n"Hoe dan? Ik begrijp niet...."\n\n"Heeft Kitty hem misschien afgewezen? Heeft zij u daar niets van\ngezegd...?"\n\n"Neen, noch van den een, noch van den ander; zij is te fier; maar ik\nweet, dat het alles door die...."\n\n"Denk toch eens aan, als zij Lewin afgewezen had! En ik weet stellig,\ndat zij dat niet gedaan zou hebben, als die ander er niet geweest\nwas.... En die heeft haar nu schandelijk bedrogen...."\n\nHet was voor de vorstin vreeselijk om er aan te denken, hoe schuldig\nzij tegenover Kitty was, en daardoor werd zij prikkelbaar.\n\n"Ach, ik begrijp er niets meer van! Ieder wil tegenwoordig zijn eigen\nhoofd volgen; men vertelt de moeder niets en dan komt het zoo...."\n\n"Mama, ik zal naar haar toe gaan?"\n\n"Ga! Of heb ik het je soms verboden?"\n\n\n\n\n\nIII.\n\nToen Dolly in Kitty\'s vriendelijke met snijwerk versierde kamer\ntrad, die er even frisch en zonnig als de bewoonster zelf voor twee\nmaanden uitzag, herinnerde zij zich met hoeveel lust en liefde zij\ndat vertrek het vorige jaar ingericht hadden. Kitty zat op een laag\nstoeltje dicht bij de deur en had haar oogen strak op een hoek van\nhet tapijt gevestigd, maar sloeg die nu met koelen somberen blik tot\nhaar zuster op.\n\n"Ik wilde nog eens even met je praten," zeide Dolly.\n\n"Waarover?" vroeg Kitty snel, terwijl zij het hoofd verschrikt ophief.\n\n"Waar anders over, als over je kommer?"\n\n"Ik heb geen kommer."\n\n"Spreek zoo niet, Kitty! Denk je werkelijk, dat ik niets weet? Ik\nweet alles, en geloof mij, het heeft weinig te beduiden. Wij hebben\nallen iets dergelijks ondervonden."\n\nKitty zweeg en keek strak voor zich uit.\n\n"Hij is niet waard, je om zijnentwil te kwellen," ging Dolly voort,\nrecht op de zaak afgaande.\n\n"Ja, omdat hij mij versmaad heeft!" zeide Kitty met sidderende\nstem. "Och, zeg toch niets meer alsjeblieft."\n\n"Wie heeft je dat gezegd? Dat kan niemand zeggen. Ik ben er van\novertuigd, dat hij op je verliefd was en het zou gebleven zijn,\nals...."\n\n"Ach, dat medelijden, en al die betuigingen van deelneming zijn het\nverschrikkelijkst!" riep Kitty plotseling uit. Zij keerde zich op\nhaar stoel om, werd rood, speelde met de vingers en drukte nu met de\neene dan met de andere hand tegen den gesp van haar ceintuur. Dolly\nkende haar zuster; zij wist, dat zij in drift in staat was zich zelf\nte vergeten en dingen te zeggen, die haar kort daarna berouwden.\n\n"Wat? Wat wilt ge me doen gevoelen? Wat?" vroeg Kitty gejaagd: "Dat\nik verliefd was op iemand, die niets van mij weten wil, en dat ik\nuit liefde voor hem zal sterven? En dat zegt nu mijn eigen zuster;\nzij meent dat ... dat ... zij ... in mijn leed deelt! Ik wil zulk\neen medelijden, zulk een veinzerij niet!"\n\n"Kitty, je zijt onrechtvaardig. Gij meent, dat ge beleedigd zijt,\nen valt mij nu aan...."\n\n"Ik heb je niet beleedigd, maar gij...!"\n\n"Integendeel, ik...." haastte Dolly zich te zeggen.\n\nMaar Kitty luisterde niet in haar drift.\n\n"Er is volstrekt geen grond om te denken dat ik ongelukkig ben en\nmij te troosten. Ik ben veel te trotsch om ooit iemand te beminnen,\ndie mij niet bemint."\n\n"Dat zegt immers ook niemand.... Maar toe, zeg mij nu eens\noprecht," smeekte Dolly, Kitty\'s hand grijpend, "heeft Lewin met\nje gesproken?..."\n\nHet noemen van Lewins naam scheen Kitty alle zelfbeheersching te doen\nverliezen; zij sprong op, wierp den gesp op den grond en riep met een\nheftige handbeweging uit: "Wat heeft dat alles met Lewin te maken? Ik\nbegrijp niet, waarom je mij zoo plaagt! Ik heb je al gezegd en herhaal\nhet, dat ik mijn trots heb en dat ik nooit doen zou, wat gij gedaan\nhebt: tot iemand terugkeeren, die je ontrouw geworden is en een andere\nbemint. Dat is mij onbegrijpelijk. Gij kunt dat, ik echter niet!"\n\nNa die woorden zag zij haar zuster aan; toen zij bemerkte, dat Dolly\nzwijgend en treurig het hoofd liet hangen, viel zij lusteloos op den\nstoel bij de deur neer en bedekte haar gelaat met den zakdoek. Dit\nzwijgen duurde eenige minuten. Dolly dacht aan haar eigen leed. Haar\nvernedering, die zij onophoudelijk gevoelde, deed haar nog meer pijn,\ntoen zij door haar zuster daaraan herinnerd werd. "En zij weet het,\nzij gevoelt het bij instinct!" dacht zij. Plotseling hoort zij een\nkleed ruischen en zij werd door een paar armen omvat. Kitty lag voor\nhaar geknield. Zij smeekte niet om vergiffenis, zij fluisterde haar\nslechts toe: "Dolinka, ik ben zoo ongelukkig!" En zij verborg het\nlieve betraande gelaat in de plooien van Dolly\'s kleed. De tranen\nwaren als het ware de noodige olie, zonder welke de machine van\nde wederzijdsche uitstorting des harten niet werkte. Na die tranen\nspraken de zusters niet meer over wat zij eigenlijk weten wilden. Nu\nverstonden zij elkander zonder dat volkomen.\n\n"Ik heb geen verdriet," sprak Kitty nu bedaard, "maar ik weet niet,\nof gij het begrijpen kunt: alles staat mij tegen, ik heb een hekel\naan alles, het meest nog aan mij zelf. Gij kunt u niet voorstellen,\nwelke slechte gedachten ik somtijds heb."\n\n"Welke slechte gedachten zoudt gij kunnen hebben?" vroeg Dolly,\nongeloovig lachend.\n\n"De slechtste, de laagste, zeg ik je. Dat is geen verlangen, geen\nverveling, neen, dat is iets veel ergers. \'t Is of al het goede,\ndat in mij was, zich verborgen heeft en het slechte alleen gebleven\nis. Hoe is dat te verklaren?" voegde zij er bij, toen zij verwondering\nin de oogen harer zuster las. "Papa sprak zooeven tot mij.... Hij\nschijnt te denken, dat ik trouwen moet. Mama brengt mij op een bal,\nen ik denk, dat zij het alleen doet om mij zoo spoedig mogelijk uit\nte huwelijken en van mij bevrijd te worden. Ik weet, dat het niet waar\nis, en toch kan ik die gedachten niet van mij zetten. Die zoogenaamde\nhuwelijkscandidaten kan ik niet meer aanzien; het komt mij altijd voor,\nof zij mij de maat willen nemen. Vroeger trok ik gaarne balkleederen\naan, ik was verrukt over mij zelf, nu vind ik het onaangenaam en\nbeschamend. En nu al dat andere.... De dokter.... Nu...." Kitty bleef\nsteken; zij wilde nog meer zeggen; zij wilde zeggen, dat sedert er\nvoor haar zooveel veranderd was, zij Stipan Arkadiewitsch geheel\nonuitstaanbaar vond en zij hem niet kon aanzien zonder zich de meest\nstuitende en ongehoorde voorstellingen van hem te maken, "In een\nwoord, alles komt mij grof en laag voor," ging zij voort. "Dat is\nmijn ziekte.... Misschien zal het wel voorbijgaan...."\n\n"Ge moet er niet zooveel over denken!"\n\n"Hoe kan ik anders! Alleen bij u en de kinderen is het mij wel."\n\n"Hoe jammer, dat ge nu niet bij me kunt komen, omdat Lili nu juist\nhet roodvonk krijgt."\n\n"Ja, ik kom toch. Ik heb het roodvonk al gehad, en ik zal mama geen\nrust laten."\n\nEn Kitty liet haar ook geen rust; zij ging bij haar zuster logeeren\nen verpleegde de kinderen in hun ziekte, die werkelijk bleek roodvonk\nte zijn. De beide zusters brachten er al de zes kleinen gelukkig boven\nop; maar Kitty\'s gezondheid was niet beter geworden en in den tijd der\ngroote vasten reisde de familie Tscherbatzky af naar het buitenland.\n\n\n\n\n\nIV.\n\nTwee maanden na Anna\'s terugkomst te Petersburg waren\nvoorbijgegaan. Haar leven bewoog zich toen weder in de oude sleur. Maar\nsedert haar reis naar Moskou zag zij er anders dan vroeger op\nneer; weleer werd haar geheele tijd aangevuld door dit leven met\nzijn gezellig verkeer, met zijn uitspanningen en zijn gesprekken\nover huwelijken, ongelukken, bevorderingen en verplaatsingen; met\nzijn zorgen voor kleeding en frisuur; met zijn kleine genoegens en\neerzuchtige verdrietelijkheden en vooral met haar kalmen tot gewoonte\ngeworden omgang met vader en zoon. Dit leven der conversatiewereld,\ndat haar voor de intrede in die wereld was voorgekomen als een\nsterk bewogen en gevaarlijke maalstroom, had zich voor haar in de\nwerkelijkheid doen kennen als een tamelijk eentonig en rustig leven,\ndat de hartstochten op den bodem der ziel liet sluimeren. Het raakte\nslechts de oppervlakte van haar bestaan en in de laatste jaren van\nhaar leven te Petersburg beving haar dikwijls te midden van bals en\npartijen een gevoel van matheid en verveling als van het gelijkmatig\nronddraaien van een wiel. Maar sedert haar reis naar Moskou was dit\nplotseling anders geworden. Thans was het leven in de groote wereld\nhaar geen rustig tijdverdrijf meer; nu eens ergerde zij zich over\nzijn verveling, huichelarij en dwaasheid, dan weer gevoelde zij zich\nte midden daarvan opgewekt en geprikkeld, als toen zij nog als jong\nmeisje de bals bezocht.\n\nDe Petersburger elite vormde toen een afgesloten kring, waarin allen\nelkander kenden en elkander bezochten. Maar in dien kring hadden\nzich verscheiden kleinere coterieen gevormd. In drie daarvan had\nAnna vertrouwde vrienden en intiemeren omgang. Een dier coterieen\nwas ontstaan door het officieel verkeer van haar man en bestond\nuit collega\'s en ondergeschikte beambten. Anna herinnerde zich\nnog het gevoel van heiligen eerbied, dien zij in het begin deze\npersoonlijkheden had toegedragen. Nu kende zij hen allen zoo goed,\nals men elkander in een klein provinciestadje kent; zij kende al hun\nzwakheden, wist waar ieder den schoen wrong, kende hun verhoudingen\ntot elkander en tot het hoofdcentrum en wist in welke punten zij\novereenstemden en in welke zij uiteenliepen; maar deze kring, waaraan\nhaar echtgenoot door zijn belangen verbonden was, had, in weerwil van\nden invloed der gravin Lydia Iwanowna, haar nooit kunnen aantrekken en\nzij vermeed hem zooveel zij konde.--Een andere clique, die Anna meer\nboeide, was die, waardoor haar echtgenoot Alexander Alexandrowitsch\nzijn carriere gemaakt had; het was een vereeniging van bejaarde,\nniet schoone, deugdzame en kerkelijk vrome vrouwen en verstandige,\ngeleerde, eerzuchtige mannen. Een dezer geleerde heeren had dezen\nkring als "het geweten der Petersburger wereld" gekenmerkt. Alexei\nAlexandrowitsch schatte hem zeer hoog en Anna, die zich zoo gemakkelijk\nin alles kon schikken, had ook daar spoedig eenige goede vrienden\ngevonden. Nu echter, na haar terugkomst uit Moskou, was die kring haar\nonuitstaanbaar geworden. Het kwam haar voor, dat allen huichelden en\nhet werd haar in hun midden spoedig te ongezellig en vervelend, zoodat\nzij het middelpunt, gravin Lydia Iwanowna, zoo zelden mogelijk bezocht.\n\nDe derde clique eindelijk, waarmede Anna in betrekking stond, was de\nwereld der bals, der diners, der schitterende toiletten, de wereld,\ndie zich met de eene hand aan het hof vastklemt om toch niet tot de\ndemimonde af te dalen; want ofschoon haar leden zich verbeeldden veel\nhooger te staan, waren zij elkander in smaak, in levensopvatting en\nin geheel hun innerlijk wezen vrij gelijk. Anna\'s betrekking op dezen\nkring werd onderhouden door vorstin Betsy Twerskaja, de vrouw van\neen harer neven, die een jaarlijksch inkomen van 12000 roebels had\nen die Anna van haar eerste optreden af zeer genegen was geworden,\ndie haar zocht te bekeeren en geheel in haar sfeer te trekken,\nterwijl zij Lydia Iwanowna\'s salon bespotte.\n\n"Als ik eenmaal oud en leelijk ben, zal ik ook zoo worden," zeide\nBetsy, "maar gij, zulk een jonge, mooie vrouw, zijt nog niet rijp\nvoor dat invalidenhuis."\n\nIn het begin had Anna zooveel mogelijk den omgang met vorstin\nTwerskaja vermeden; want die omgang maakte aanspraak op middelen,\nwaarover zij niet had te beschikken; ook trokken haar neigingen haar\nmeer naar de andere richting. Na haar reis veranderde dit geheel. Zij\nvermeed haar moraliseerende vrienden en zocht de groote wereld des\nvermaaks. Daar trof zij Wronsky aan en die ontmoetingen brachten een\naangename opgewektheid bij haar teweeg. Bizonder dikwijls trof zij\nhem bij Betsy aan, die eene geborene Wronsky en zijn nicht was.\n\nWronsky was overal, waar hij Anna kon ontmoeten, en sprak haar, zoo\ndikwijls als hij kon, van zijn liefde. Zij moedigde hem niet aan,\nmaar telkens als zij hem aantrof, werd haar ziel doorstroomd van dat\nlevensvuur, dat ontvlamd was, toen zij hem het eerst in den waggon\nhad ontmoet. Zij voelde het zelf, dat bij zijn aanblik blijdschap uit\nhaar oogen blonk, een lach op haar lippen zweefde en dat zij niet in\nstaat was deze teekenen der vreugde te verbergen. Eerst geloofde Anna\nzelf, dat zij ontstemd was, omdat hij haar durfde vervolgen, maar\nkort daarna, toen zij hem op een soiree, waar zij stellig gedacht\nhad hem aan te treffen, niet zag, besefte zij door het gevoel van\nteleurstelling, dat haar aangreep, dat die vervolgingen haar niet\nslechts niet onaangenaam waren, maar dat zij de quintessens van haar\nleven uitmaakten.\n\n\n\n\n\nV.\n\n\nVorstin Betsy Twerskaja was juist uit de groote opera thuis gekomen en\nhad nauwelijks tijd gevonden van toilet te verwisselen en haar bleek\ngelaat met poeder te bestrooien, toen reeds het eene rijtuig na het\nandere voor het deftige, aan de groote Morskaja gelegen huis kwam\naanrijden. De gasten stegen uit en de portier opende zonder gerucht\nde reusachtige deur om de aangekomenen te laten passeeren. Bijna\ntegelijkertijd kwam de gastvrouw met haar vernieuwde frisuur en\nhuidkleur door de eene deur en door de andere de eerste gasten het\ngroote salon binnen met zijn donkere wanden, zachte tapijten en helder\nglanzende tafel, op welker wit servet de zilveren samovar en het\ndoorschijnend porselein van het theeservies schitterden. De gastvrouw\nnam bij den samovar plaats en trok de handschoenen uit. Het gezelschap,\ndat met hulp van onmerkbaar sluipende dienaren de stoelen terecht\nschoof, verdeelde zich in twee groepen, de eene om den samovar\nen de gastvrouw, de andere in den tegenovergelegen hoek van het\nsalon om de schoone gezantsvrouw in zwarte zijde en met fijne zwarte\nwenkbrauwen. Het gesprek in beide groepen, dat, zooals altijd in het\nbegin, dikwijls werd gestoord door begroetingen en het aanbieden van\nthee, sprong van den hak op den tak, alsof het nog naar een onderwerp\nzocht, waarop het zich kon vestigen.\n\n"Zij is zeldzaam schoon, ik bedoel als actrice; men bespeurt, dat\nzij Kaulbach bestudeerd heeft," zeide een diplomaat in den kring der\ngezantsvrouw, "hebt ge haar nedervallen wel opgemerkt?..."\n\n"Ach, ik bid u! spreek toch niet van dezen Nilson; van haar is niets\nnieuws meer te zeggen!" zoo werd hij in de rede gevallen door een\ndikke, roodwangige, blondharige dame, zonder wenkbrauwen en zonder\nchignon, in een oud zijden kleed. Het was vorstin Miagkaja, die door\neenvoudigheid en ruwheid van haar wezen beroemd was en het enfant\nterrible genoemd werd; zij had zich te midden van de beide groepen\ngeplaatst, en naar beide zijden luisterend, richtte zij haar woorden\nnu naar de eene dan naar de andere zijde. "Al drie menschen hebben\nmij van daag, alsof zij het afgesproken hadden, deze phrase van\nKaulbach doen hooren. En ik weet ook, waarom deze manier van spreken\nhun zoozeer behaagt...."\n\nDat thema was derhalve door deze opmerking ter zijde geschoven;\ner moest een ander worden uitgedacht.\n\n"Vertel ons nu eens iets grappigs, maar \'t mag niet boosaardig zijn,"\nzeide de gezantsvrouw, die uitmuntte in dien fijnen conversatietoon,\ndien de Engelschen small talk noemen.\n\nDe diplomaat wist nu niet, waarmede hij zou beginnen.\n\n"Men zegt, dat het moeielijk is grappig en geestig te zijn zonder\nstekelig te worden," zoo begon hij lachend. "Maar ik wil het toch\nbeproeven. Geef u mij dan een thema. Het thema is de hoofdzaak. Is dit\naangegeven, dan gaat het van zelf. Ik geloof, dat zelfs de beroemste\ncauseurs uit de vorige eeuw in onze dagen verlegen zouden zijn om\niets schrandere te zeggen. Al het vernuftige is al zoo afgezaagd...."\n\n"Ook dat is al lang gezegd geworden," viel de gezantsvrouw hem lachend\nin de rede.\n\nHet gesprek ging zeer net binnen de perken voort, maar juist omdat\nhet te net beperkt was, begon het weer spoedig te stokken. Men moest\nweer zijn toevlucht tot het zekerste, nimmer falende middel nemen,\ntot--kwaadspreken.\n\n"Vindt ge niet, dat Puschewitz iets van Louis Quinze over zich\nheeft?" vroeg de diplomaat, terwijl hij met de oogen naar een knap,\nblond jongeling duidde, die aan een tafeltje stond.\n\n"O ja, hij valt juist in denzelfden stijl als dit salon; daarom is\nhij ook zoo dikwijls hier."\n\nDit gesprek had levensvatbaarheid; want men kon op bedekte wijs\nover datgene spreken, waarover juist in dit salon het minst had\nmogen gesproken worden, namelijk over Puschewitz\' verhouding tot\nde gastvrouw.\n\nOm den samovar en de vorstin had het gesprek ook een poos heen en weer\ngewankeld tusschen de drie onvermijdelijke onderwerpen: het laatste\nnieuws uit de groote wereld, den schouwburg en de beoordeeling van\nden naaste, en op dit laatste had het zich ook hier blijven hechten.\n\n"Weet ge al, dat Waltischewa, wel te verstaan, niet de dochter,\nmaar de moeder, een costuum diable rose laat maken?"\n\n"Och, dat is immers niet mogelijk! Neen, maar dat is curieus!"\n\n"Dat zij met haar gezond verstand--want zij is lang niet dom--niet\ninziet, hoe belachelijk zij zich maakt!"\n\nNu had ieder iets bij te dragen ter beoordeeling en bespotting van\nde ongelukkige Waltischewa en het gesprek knapperde nu weldra lustig\nals een in brand gestoken hoop hout.\n\nVorstin Betsy\'s gemaal, een goedhartig, dik man, een hartstochtelijk\nverzamelaar van koperetsen, kwam, nu hij vernam, dat zijn vrouw\nmenschen had, haar salon binnen voor hij zich naar zijn club begaf. Met\nonhoorbare schreden was hij over het zacht tapijt vorstin Miagkaja\ngenaderd.\n\n"Nu," vroeg hij, "hoe is Nilson u bevallen?"\n\n"Ach, hoe kan iemand zoo komen binnen sluipen!" antwoordde zij. "Wat\nhebt ge me verschrikt! Maar doe mij, alsjeblieft, een groot genoegen\nen spreek niet over die opera; ge hebt toch geen begrip van muziek. Ik\nwil liever tot u afdalen om met u over uw gravures te spreken. Nu? welk\neen schat hebt ge onlangs op de tolkuschka [6] opgevischt?"\n\n"Zal ik het u laten zien? Maar ge hebt er toch geen oogen voor."\n\n"O, laat me maar eens zien. Ik heb er ook wel wat van geleerd, bij\ndie menschen, ja, hoe heeten ze ook?--bij dien ... bankier ... die\nheeft ook prachtige gravures en heeft ze ons onlangs laten zien."\n\n"Wat? Zijt ge bij Schuetzburgs geweest?" vroeg de huisvrouw over de\ntheetafel heen.\n\n"Ja, ma chere. Zij hadden ons te dineeren gevraagd. Men heeft mij\nverteld, dat de saus op het diner alleen duizend roebels zou gekost\nhebben," zeide de vorstin zeer luid, daar zij bemerkte, dat allen\nnaar haar luisterden, "en welk een afschuwelijke saus, zulk een\ngroene poespas! Ik moest hen toen wederkeerig uitnoodigen en maakte\neen saus klaar van vijf en tachtig kopeken, en ze viel algemeen in\nden smaak. Ik kan geen duizend-roebel-saus maken."\n\n"Zij is eenig," zeide de gastvrouw.\n\n"Bewonderenswaardig," betuigde een ander.\n\nHet effect, dat vorstin Miagkaja met haar woorden maakte, was altijd\nhetzelfde en het geheele geheim lag daarin, dat zij, al kwam het ook\nniet altijd te pas, zeer eenvoudige dingen zeide, die een beteekenis\nhadden. In den kring, waarin zij verkeerde, vond men haar woorden\ngeestig. Zij wist zelf niet, waarom zij altijd dien indruk maakten,\nmaar zij wist dat het zoo was en trok er partij van.\n\nDaar onder het verhaal van vorstin Miagkaja het gesprek aan de tafel\nder gezantsvrouw gestaakt was, wenschte gravin Betsy het geheele\ngezelschap te vereenigen en wendde zich nu tot de vrouw van den gezant:\n"Wil u dan volstrekt geen thee gebruiken? Kom toch hier bij ons."\n\n"Neen, \'t is hier best!" antwoordde de andere lachend en zette het\nafgebroken gesprek voort. Zij hadden ook een recht bezield onderhoud;\nzij spraken van de Karenins, zoowel van de vrouw als van den man.\n\n"Anna is sedert de Moskousche reis zeer veranderd. Zij heeft nu zoo\niets bizonders aan zich," zeide een harer vriendinnen.\n\n"De verandering bestaat vooral daarin, dat zij Alexei Wronsky\'s\nschaduw meegebracht heeft," meende de gezantsvrouw.\n\n"Wat zou dat? Er bestaat een sprookje van Grimm: De man zonder\nschaduw. Bij hem is \'t een straf voor \'t een of ander. Ik kon er nooit\nrecht wijs uit worden, waarin die straf eigenlijk bestond. Maar voor\neene vrouw kan het wel onaangenaam zijn geen schaduw te hebben...."\n\n"Ja, maar met vrouwen, die een schaduw hebben, loopt het doorgaans\nslecht af."\n\n"Och, laat Anna Karenina toch met rust!" zeide vorstin Miagkaja;\nzij is een allerliefste vrouw. Haar man mag ik niet, maar van haar\nhoud ik veel."\n\n"Waarom moogt ge hem niet lijden? Hij is toch zulk een belangwekkend\nman," zeide de vrouw van den gezant. "Mijn man zegt, dat er in Europa\nweinig zulke staatslieden zijn als Karenin."\n\n"Dat heeft mijn man mij ook gezegd," antwoordde Miagkaja; "maar ik\ngeloof hem niet. Als onze mannen ons dat niet hadden voorgepraat,\nzouden wij hem onpartijdig beschouwen, zooals hij werkelijk is, en\nnaar mijn meening is Alexei Alexandrowitsch een tamelijk onbeduidend\nman. Ik zeg dit natuurlijk onder de roos.... Niet waar? wat kan ons\nzoo op eenmaal iets duidelijk worden! Toen men mij vroeger gebood hem\nvoor een subliem man te houden, zocht ik steeds naar zijn verheven\neigenschappen en daar ik zijn groot verstand niet vinden kon, besloot\nik daaruit, dat ik dom moest zijn; sedert ik echter tot mij zelf\nzeide--natuurlijk heel zacht--dat hij dom is, sedert is mij alles\nduidelijk.... Heb ik geen gelijk?"\n\n"Wat zijt ge vandaag boosaardig!"\n\n"In het geheel niet. Er blijft mij geen andere uitweg over: Een van\nons beiden moet dom zijn; en nu weet ge wel, dat men dit van zich\nzelf moeielijk kan aannemen."\n\n"Niemand is met zijn eigen rijkdom, ieder met zijn eigen verstand\ntevreden," citeerde de diplomaat in het Fransch.\n\n"Ja, zoo is het," wendde de vorstin Miagkaja zich snel tot hem;\nmaar de zaak is deze, dat ik Anna niet wil hooren veroordeelen. Zij\nis zoo goed, zoo lief. Wat moet zij doen, als alle mannen haar het\nhof maken en haar als haar schaduw naloopen?"\n\n"Ik denk er ook volstrekt niet aan haar daarom te veroordeelen,"\ntrachtte Anna\'s vriendin zich te verontschuldigen.\n\n"Als ons geen schaduw volgt, hebben wij daarom nog geen recht anderen\nte veroordeelen."\n\nNadat vorstin Miagkaja Anna\'s vriendin alzoo behoorlijk de les had\ngelezen, stond zij dadelijk te gelijk met de gezantsvrouw op en\nbeiden gingen aan de andere tafel zitten, waar een algemeen gesprek\nover den koning van Pruisen gevoerd werd.\n\n"Waarover hebt ge zoo druk gediscuteerd?" vroeg Betsy.\n\n"Over de Karenins," antwoordde de gezantsvrouw lachend; "de vorstin\nkarakteriseerde Alexei Alexandrowitsch."\n\n"O, hoe jammer, dat wij dat niet gehoord hebben!" zeide de\ngastvrouw en wierp een blik naar de entreedeur. "Ha, zijt ge daar\neindelijk!" richtte zij zich tot den binnentredenden Wronsky.\n\nDaar Wronsky niet slechts allen, die hier bijeen waren, kende, maar hen\nook dagelijks ontmoette, kwam hij op die rustige wijze de kamer binnen,\nwaarmede men menschen te gemoet treedt, die men pas verlaten heeft.\n\n"Van waar ik kom?" antwoordde hij op een vraag van de gezantsvrouw;\n"ik zie wel, dat er niets aan te doen is, dat ik wel zal moeten\nopbiechten. Ik kom van de bouffes; ik geloof voor de honderdste maal,\nen altijd met hetzelfde genoegen. Het is bekoorlijk. Ik weet, dat ik\nmij moet schamen, maar in de groote opera slaap ik in en bij de bouffes\nblijf ik tot het laatste oogenblik opgewekt en amuseer ik mij. Van\ndaag...." Hij noemde den naam eener Fransche tooneelspeelster en\nwilde van haar verhalen; maar de gezantsvrouw viel hem met een komieke\nontzetting in de rede: "Ik bid u, vertel ons niets van deze horreur!"\n\n"Nu goed, dan doe ik het niet, te meer daar gij allen deze horreur\nschijnt te kennen."\n\n"En allen," liet vorstin Miagkaja volgen, "zouden er gaarne heenrijden,\nals het maar even zoo in de mode was als nu naar de groote opera\nte gaan."\n\n\n\n\n\nVI.\n\nVorstin Betsy\'s blik viel toevallig op Wronsky, toen zij bemerkte, dat\nzijn naar de deur gekeerd gelaat plotseling veranderde. Een heldere,\nblijde glans verspreidde zich daarover en zonder zijn oogen van de\ndeur te wenden, stond hij op. Anna was het salon ingekomen. In haar\nbuitengewoon rechte houding, met haar lichten, snellen en vasten gang,\ndie haar van alle dames van haar kring onderscheidde, en zonder de\nrichting van haar blik te veranderen, legde zij den korten afstand af,\ndie haar van de huisvrouw scheidde, drukte deze de hand, glimlachte en\nwendde zich met hetzelfde lachje naar Wronsky. Deze boog diep en schoof\nhaar een stoel toe. Zij dankte slechts met een hoofdbuiging, bloosde\ntoen en fronste de wenkbrauwen. Maar dadelijk en vlug als in al haar\nbewegingen, wenkte zij de overige bekenden toe en nadat zij de haar\ntoegereikte handen gedrukt had, wendde zij zich weer tot de gastvrouw.\n\n"Ik was bij gravin Lydia Iwanowna en wilde eigenlijk vroeger komen,\nmaar ik heb mij verlaat. Er was daar een missionnair, een sir John,\neen zeer interessant man...."\n\n"O, dat is die missionnair...."\n\n"Ja, hij vertelde veel van zijn leven in Indie...."\n\n"Sir John, ja, sir John! Ik heb hem gezien. Hij spreekt zeer\ngoed. Wlaszjawa is geheel over hem verrukt. Is het waar, dat de\njongste Wlaszjawa met Topasch zal trouwen?"\n\n"Ja, men zegt, dat de zaak is beklonken."\n\n"Ik bewonder de ouders. Men zegt, dat het een huwelijk uit ware\nliefde is."\n\n"Uit ware liefde? Wat hebt ge voor antediluviale begrippen! Wie\nspreekt in onzen tijd nog van ware liefde?" vroeg de gezantsvrouw.\n\n"Nu waarom niet? Deze eenvoudige oude mode blijft zich nog altijd\nhandhaven," bracht Wronsky in het midden.\n\n"Des te erger voor hen, die deze verouderde mode nog volgen. Ik ken\nslechts gelukkige huwelijken, die door het koel verstand gesloten\nzijn."\n\n"Maar het geluk dezer verstandigen verstuift als kaf voor den wind,\nzoodra een hartstocht in het spel komt, waarvan men te voren niets\nwilde weten."\n\n"Verstandigen noemen wij dezulken, die vooraf reeds van allen\nkost genuttigd hebben. Het is als met het roodvonk; is men eenmaal\ndoorgeziekt, dan blijft men vrij."\n\n"Dan moest men ook de liefde, even als de pokken, kunstmatig kunnen\ninenten."\n\n"Ik was in mijn jeugd op een subdiaken verliefd; maar ik weet niet,\nof het mij veel geholpen heeft," zei vorstin Miagkaja.\n\n"Neen, scherts ter zijde!" zeide vorstin Betsy: "Naar mij inzien kent\nhij slechts de liefde, die gefeild en zich daarna bekeerd heeft."\n\n"Ook na het huwelijk?" vroeg de gezantsvrouw schertsend.\n\n"Berouw komt nooit te laat!" citeerde de diplomaat.\n\n"Ja, waarlijk," zeide vorstin Betsy, "om berouw te kunnen gevoelen moet\nmen gefeild hebben. Hoe denkt u daarover?" vroeg zij Anna, die tot nu\ntoe met een glimlach om den mond dit gesprek zwijgend had aangehoord.\n\n"Ik denk," antwoordde Anna, met een harer handschoenen spelend,\n"dat, daar er zooveel hoofden zooveel zinnen zijn, er ook wel zooveel\nverschillende liefde zal wezen als er harten zijn."\n\nZoover de welvoegelijkheid toeliet, had Wronsky, in spanning Anna\'s\nantwoord afwachtend, haar aangezien. Na haar woorden verruimde, als\nna een doorgestaan gevaar, een diepe zucht zijn borst en plotseling\nkeerde Anna zich tot hem: "Ik heb een brief uit Moskou ontvangen;\nzij schrijven, dat Kitty Tscherbatzky ernstig ziek is."\n\n"Inderdaad?" antwoordde hij met gefronst voorhoofd.\n\nAnna zag hem gestreng aan: "Interesseert u dat zoo weinig?"\n\n"Integendeel, het interesseert mij zeer. Wat schrijft men u daar\nverder over, als het niet te onbescheiden is?"\n\nAnna stond op en naderde Betsy. "Mag ik een kop thee verzoeken?" zeide\nzij achter haar stoel staande.\n\nTerwijl de vorstin haar inschonk, naderde Wronsky haar: "Wat schrijft\nmen u dan?" zoo herhaalde hij zijn vraag.\n\n"Ik denk dikwijls, hoeveel toch de mannen van edelmoedigheid spreken,\nterwijl zij ze zoo weinig beoefenen," antwoordde zij ontwijkend. "Dat\nhad ik u al lang willen zeggen," voegde zij er nog bij en ging aan\neen ettelijke schreden verwijderde tafel zitten, die vol albums en\natlassen lag.\n\nHij bracht haar een kop thee en zeide: "Ik heb den zin uwer woorden\nniet geheel begrepen."\n\nZij zag naar de sofa naast zich en hij nam dadelijk daarop\nplaats. Zonder hem aan te zien sprak zij toen: "Ja, ik wilde u daarmede\nzeggen, dat ge slecht, zeer slecht hebt gehandeld."\n\n"Weet ik dat dan niet? Maar wiens schuld is het, dat ik zoo gehandeld\nheb?"\n\n"Waarom zegt ge mij dat?" vroeg zij blozend en zag hem aan.\n\n"U weet waarom!" antwoordde hij, koen en blijmoedig haar blik\nbeantwoordend.\n\nNiet hij, maar zij werd verlegen.\n\n"Dat bewijst slechts, dat gij geen hart hebt," zeide zij, maar haar\nblik sprak: "gij hebt een hart en daarom ben ik voor u bevreesd."\n\n"Dat, waarop u eerst doeldet, was slechts een zinsverwarring,\ngeen liefde."\n\n"Denk er aan," zeide Anna, "dat ik u verboden heb dit woord uit te\nspreken, dit afschuwelijke woord!" Maar zij besefte tegelijk, dat\nzij met dit verbod een zeker recht op hem had genomen en hem een des\nte grooter recht gegeven had haar van zijn liefde te spreken. Doch\nvastberaden zag zij hem in de oogen en terwijl zij begon te gloeien,\nzoodat zij haar wangen voelde branden, ging zij voort: "Ik wilde\nhet u al lang zeggen en ik ben nu juist hier gekomen, omdat ik wist,\ndat gij er ook zoudt zijn, ik ben gekomen om u te zeggen, dat \'t ten\neinde moet zijn. Ik heb tot hiertoe nimmer en voor niemand behoeven\nte blozen, en gij dwingt me, mij schuldig te gevoelen."\n\nHij zag haar aan en was verrast door eene nieuwe, zielvolle uitdrukking\nharer schoonheid.\n\n"Wat verlangt ge van mij?" vroeg hij ernstig en eenvoudig.\n\n"Ik verlang, dat gij naar Moskou terugkeert en Kitty vergeving vraagt."\n\n"Dat verlangt ge niet," zeide hij kalm. Hij zag, dat zij zich geweld\ndeed om het tegendeel te zeggen van hetgeen zij wenschte.\n\n"Indien ge mij werkelijk lief hebt, zooals ge zegt, geef mij dan mijn\nrust weder!"\n\nZijn gelaat straalde.\n\n"Weet ge dan niet, dat ge voor mij het geheele leven zijt, maar rust\n... ik kan u niet geven, wat ik zelf niet heb. Mij zelf--geheel,\nmijn liefde ... ja! Aan u kan ik niet denken zonder mij--gij en ik,\nin mijn gedachten zijn wij een. De mogelijkheid der rust zie ik ook\nin de toekomst noch voor mij, noch voor u; wel zie ik de mogelijkheid\nder vertwijfeling en der ellende--maar ik zie ook de mogelijkheid van\neen geluk, en welk een geluk.... Is het niet mogelijk?" fluisterden\nzijn lippen slechts--maar zij verstond het toch.\n\nZij spande al de kracht van haar verstand in om te spreken en te doen,\nwat de plicht haar gebood, en toch zag zij hem met een blik vol liefde\naan en antwoordde niets.\n\n"Daar is het!" dacht hij in verrukking, "daar is het einde, waar ik\nreeds wanhoopte, waar ik geen einde zag, daar is het! Zij bemint mij\nen heeft het bekend."\n\nZij wilde iets zeggen, maar hij kwam haar voor: "Ik smeek u slechts\nom een gunst, om het recht te mogen hopen, mij zelf altijd te mogen\nkwellen zooals nu. Maar als ik dit recht moet missen, zoo beveel mij\nte verdwijnen, en ik verdwijn. Is mijn tegenwoordigheid u onaangenaam,\ndan zult ge mij niet meer zien."\n\n"Ik wil u niet wegjagen...."\n\n"Verander dan slechts niets! Laat alles blijven zooals het nu is,"\nsmeekte hij met bevende stem.... "Daar is uw man!"\n\nInderdaad trad op dat oogenblik Alexei Alexandrowitsch op zijn\nbedaarde, eenigszins linksche manier het salon binnen. Op zijn vrouw\nen Wronsky een blik werpend, naderde hij de gastvrouw, groette haar\nen nam aan de theetafel plaats. Weldra hoorde men hem met zijn schrale\nstem levendig spreken en zich op zijn gewonen, schertsenden toon over\nden een of ander vroolijk maken.\n\n"Uw Rambouillet is volkomen bijeen," zeide hij, zijn blik over het\ngezelschap latende gaan.... "alle gratien en muzen...."\n\nMaar vorstin Betsy kon dezen toon ("sneering," zooals zij hem noemde)\nniet dulden en als schrander gastvrouw, die zij was, bracht zij het\ngesprek dadelijk op den algemeenen dienstplicht. Alexei Alexandrowitsch\nliet zich ook terstond door dit thema gevangen nemen en begon de door\nde vorstin bestreden nieuwe ukazen ijverig te verdedigen.\n\n"Maar dit wordt intusschen aanstootelijk!" fluisterde eene dame,\nmet de oogen Anna, haar man en Wronsky aanduidend.\n\n"Wat heb ik u gezegd?" antwoordde Anna\'s vriendin fluisterend.\n\nDoch niet alleen deze beide dames, maar bijna allen, zelfs vorstin\nMiagkaja en Betsy, wierpen nu en dan afkeurende blikken op die beide,\nvan de overigen verwijderd zittenden. Slechts Alexei zag geen enkele\nmaal naar hen en toonde zich geen oogenblik van het onderwerp van\nzijn gesprek afgeleid.\n\nZoodra vorstin Betsy de algemeene ergernis bemerkte, schoof zij een\nander in haar plaats om het onderhoud met Alexei Alexandrowitsch\nvoort te zetten en naderde Anna. "Ik moet altijd de helderheid en\nnauwkeurigheid bewonderen," zeide zij, "waarmede uw man zich weet uit\nte drukken. De ingewikkeldste vraagstukken worden iemand duidelijk,\nals hij er over spreekt."\n\n"O ja!" antwoordde Anna, met een glans van geluk op haar gelaat,\nzonder evenwel een woord te verstaan van hetgeen Betsy tot haar\nsprak. Maar zij ging met haar naar de groote tafel en nam deel aan\nhet algemeen gesprek.\n\nNa verloop van een half uur kwam Karenin bij zijn vrouw en bood haar\naan met hem naar huis te rijden. Zij wees dit, zonder hem aan te zien,\naf en zeide, dat zij op het souper wilde blijven. Toen nam Alexei\nAlexandrowitsch afscheid en reed alleen weg.\n\nEenige uren later was ook Anna gereed om te vertrekken; de portier\nhield de deur wijd open. Wronsky geleidde haar naar het rijtuig, en\nterwijl zij met haar kleine vlugge hand den haak van haar pelsmantel\nuit de kant van haar kleed losmaakte, luisterde zij met gebogen hoofd\nmet verrukking naar de woorden, die hij fluisterde: "Gij hebt niets\ngezegd; laat ons aannemen, dat ik ook nergens aanspraak op maak;\nmaar _dit_ moet ge weten: het is geen vriendschap die ik zoek;\nvoor mij is er maar een geluk in het leven, besloten in het woord,\ndat gij niet lijden moogt, ja, in de _liefde_...."\n\n"Liefde!" herhaalde zij langzaam, als sprak zij tot zich zelf,\nmaar zij voegde er plotseling bij: "Daarom juist bemin ik dat woord\nniet; het heeft voor mij een te groote beteekenis, een grootere\ndan gij kunt begrijpen;" zij zag hem daarbij recht in het gelaat:\n"Tot weerziens!" Toen reikte zij hem de hand, ging met snellen,\nvasten tred den portier voorbij en verdween in haar rijtuig.\n\n\n\n\n\nVII.\n\nAlexei Alexandrowitsch had er niets bizonders of aanstootelijks in\ngezien, dat zijn vrouw met Wronsky alleen aan een tafel zat en met hem\nin levendig gesprek was; maar hij had bemerkt, dat het de overigen\nin het salon als iets bizonders en aanstootelijks was opgevallen,\nen daarom kwam haar gedrag hem ook ongepast voor. Hij besloot er\nmet zijn vrouw over te spreken.--Te huis gekomen, ging hij naar de\nstudeerkamer, zette zich in den leunstoel, sloeg een boek open en las,\nzooals hij gewoon was, tot een uur. Van tijd tot tijd streek hij met\nde hand over het hooge voorhoofd en schudde het hoofd, alsof hij iets\nvan zich wilde afwerpen. Op het gewone tijdstip stond hij op om zijn\nnachttoilet te maken. Anna was nog niet te huis gekomen. Met het boek\nonder den arm ging hij naar boven; maar in plaats van, zooals anders,\nzijn gedachten bij zijn ambtsbezigheden te bepalen, dacht hij nu aan\nzijn vrouw, en wel met zulk een onrust, alsof hem iets onaangenaams\nhad kunnen overkomen.... Tegen zijn gewoonte ging hij nog niet naar\nbed, maar begon, de handen op den rug houdend, met groote schreden\nhet vertrek op en neer te gaan.\n\nToen hij besloten had met zijn vrouw te spreken, scheen dit hem zeer\nnatuurlijk en gemakkelijk, maar nu hij meer over de zaak nadacht,\nkwam het hem bezwaarlijk voor, daar het den schijn van wantrouwen\nzou geven. Hij was niet jaloersch. Jaloerschheid was naar zijn\ninzien een beleediging der vrouw en men moest zijn vrouw volkomen\nvertrouwen. Waarom men dit vertrouwen moest hebben, dat is, de\nvolle overtuiging, dat zijn jonge vrouw hem altijd zou beminnen,\ndaarvan gaf hij zich verder geen rekenschap, maar zeide zich zelf\neenvoudig, dat men dit vertrouwen hebben moest. Nu besefte hij\nechter, dat hij tegenover iets onlogisch en onbegrijpelijks stond,\nwaarmede hij niets wist aan te vangen. Hij besefte, dat het leven\nhem tegenover de mogelijkheid plaatste, dat zijn vrouw een ander\nzou kunnen beminnen, en dat kwam hem ongehoord, onbegrijpelijk voor,\nomdat hij het werkelijk leven niet kende. Hij had zijn geheele leven\nin officieele sfeer en werkzaamheid doorgebracht, waarin hij slechts\nmet een matten weerschijn van het leven had te doen gehad. Telkens\nals hij met het werkelijk leven in aanraking was gekomen, was hij\nuitwijkend ter zijde getreden. Nu had hij het gevoel van iemand,\ndie juist een afgrond is overgegaan over een brug, die achter hem\ninstort; vroeger had hij slechts de brug gezien, nu zag hij slechts\nden afgrond. Deze afgrond was het werkelijk leven, de brug was het\nkunstmatig bestaan, dat hij tot hiertoe voor leven gehouden had. Voor\nde eerste maal was de gedachte bij hem opgekomen, dat zijn vrouw een\nander zou kunnen liefhebben, en die gedachte deed hem ontstellen.\n\nNa veel wikken en wegen en heen en weer loopen door het vertrek,\nzette hij zich voor de schrijftafel zijner vrouw neder. Hier bij het\nzien van haar schrijfmappe van malachiet en van een begonnen brief,\nnamen zijn gedachten plotseling een andere richting. Hij begon zich\neenigszins haar gedachten en gevoelens voor te stellen. Voor de eerste\nmaal besefte hij, dat zij haar eigen leven, eigen beschouwingen en\neigen neigingen had, en de gedachte, dat zij een eigen zelfstandig\nleven leidde, scheen hem zoo verschrikkelijk toe, dat hij die van\nzich zocht te stooten; het was een afgrond, waarin hij huiverde neer\nte zien.\n\n"En het fataalste is, dat ik juist nu met een zaak bezig ben" (hij\ndacht aan een ontwerp, waarvan de uitwerking hem was opgedragen),\n"waarvoor ik alle kalmte en geestkracht noodig heb; en nu juist moet\ndeze dwaze onrust mij bevangen! Wat te doen? Ik moet overleggen,\nbeslissen, tot een besluit komen!" zeide hij luid; "de vraag wat\n_zij_ gevoelt, wat in haar ziel omgaat, is mijn zaak niet; dat\ngaat haar godsdienst, haar geweten aan," dacht hij en gevoelde een\nzekere verlichting in het bewustzijn, een legaal gezichtspunt voor\nde beoordeeling van deze aangelegenheid te hebben gevonden.\n\nAlexei Alexandrowitsch was een kerkelijk geloovig man, eensdeels omdat\nhij zich nooit met godsdienstige vraagstukken bizonder had afgegeven\nen de twijfel hem dus niet kon bevangen, ten andere vooral omdat de\nleer der kerk een bepaalde verklaring gaf voor alle twijfelachtige en\nonbestemde dingen, die Alexei Alexandrowitsch het lastig en onaangenaam\nvond door eigen nadenken te verklaren. De kerkleer ruimde al die vragen\nuit den weg en liet hem alzoo ruimte en tijd voor zijn werkzaamheid\nop practisch gebied.\n\n"Derhalve," dacht hij, "de vraag naar haar gevoelens en aandoeningen\ngaat mij niet aan, maar haar eigen geweten. Wat mijn plicht is, is\nduidelijk. Als hoofd des huizes ben ik verplicht en er eenigermate\nverantwoordelijk voor, haar den rechten weg te wijzen, haar opmerkzaam\nte maken op de gevaren, in zoover ik die als zoodanig erken, haar te\nwaarschuwen en zelfs de macht, die ik over haar heb, te doen gelden. Ik\nmoet haar dit uiteen zetten." Hij legde de handen in elkander en drukte\nze zoo sterk, dat de gewrichten der vingers knapten. Deze beweging,\neen slechte gewoonte, was een bewijs, dat hij met zich zelf in het\nreine was gekomen.\n\nVoor het huis deed zich het geluid hooren van een aankomend\nrijtuig. Alexei Alexandrowitsch bleef midden in de zaal staan. Lichte\nschreden ijlden de trap op. Hoewel hij met zijn besluit klaar was,\ngevoelde hij toch, hoe meer die schreden naderden, bij toeneming,\ndat hij de ophanden zijnde verklaring vreesde....\n\n\n\n\n\nVIII.\n\nAnna trad binnen. Op haar gelaat lag een heldere glans van\nblijmoedigheid, maar die herinnerde aan een gloed van een brand\nbij nacht. Toen zij haar echtgenoot zag, hief zij het hoofd op en\nglimlachte, alsof zij juist uit een droom ontwaakte.\n\n"Zijt ge nog niet te bed? Dat is wel een wonder!" sprak zij, terwijl\nzij haar baschlik afnam en zich naar haar kleedkamer begaf.\n\n"Het is tijd, Alexei Alexandrowitsch," zeide zij, terwijl zij reeds\nachter de deur verdween.\n\n"Anna, ik moet nog met u spreken."\n\n"Met mij?" vroeg zij, weer terugkomend en hem verwonderd aanziende:\n"Wat is er dan? Waarover?" Zij ging zitten: "Nu goed, als het noodig\nis, zullen we nog eens praten; maar het was beter dat wij naar bed\ngingen."\n\nHaar woorden klonken zoo eenvoudig en onbevangen en hoe natuurlijk\nwas het, dat zij wilde slapen. Zij verwonderde zich zelf over haar\nkunst van veinzen. Zij gevoelde zich met een ondoordringbaar pantser\nvan leugen omgeven en het was haar, alsof een onbekende macht haar\nhelpend ter zijde stond.\n\n"Anna, ik moet u waarschuwen," sprak hij.\n\n"Waarom? Waarvoor?" vroeg zij en zag er zoo oprecht en onbevangen uit,\ndat al wie haar niet zoo nauwkeurig kende als haar man, in haar toon en\nden zin der woorden niets onnatuurlijks zou gevonden hebben. Hem echter\ndeden ze gevoelen, dat de diepte harer ziel, die vroeger altijd voor\nhem open lag, nu voor hem gesloten, wellicht voor immer gesloten was.\n\n"Ik moet je daarvoor waarschuwen," zeide hij met zachte stem, "dat\nge door lichtzinnigheid en onbedachtzaamheid in gezelschappen geen\naanleiding geeft tot aanmerkingen op je persoon. Uw zeer druk en\nlevendig onderhoud met graaf Wronsky (hij sprak dien naam kalm en\nvast uit) trok de algemeene opmerkzaamheid."\n\nZoo sprekend zag hij haar in de overmoedige oogen, die hem door hun\nondoorgrondelijke diepte verschrikten en hem de nutteloosheid zijner\nwoorden deden beseffen.\n\n"Zoo ben je nu altijd," antwoordde zij, alsof zij hem in het\ngeheel niet begreep. "Nu is het je onaangenaam, als ik mij goed\namuseer. Krenkt het je, dat \'k mij niet verveeld heb?"\n\nAlexei Alexandrowitsch kromp ineen en drukte de vingers om ze te\nlaten knappen.\n\n"Ik bid je, knap zoo niet! Ik kan het niet uitstaan!"\n\n"Anna, zijt gij dat?" vroeg hij met inspanning en staakte de beweging\nzijner handen.\n\n"Wat beteekent dat alles eigenlijk?" vroeg zij met een schijnbaar\noprechte, spotachtige verwondering. "Wat wil je toch van me?"\n\nAlexei Alexandrowitsch zweeg een oogenblik en streek met de hand langs\nvoorhoofd en oogen. Hij zag in, dat, in plaats van, zooals hij wilde,\nzijn vrouw voor een onvoegzaamheid in de samenleving te waarschuwen,\nhij zich onwillekeurig opgewonden had over iets, dat slechts haar\neigen geweten aanging en dat hij met het hoofd door een muur wilde,\ndie slechts in zijn verbeelding bestond. Nu ging hij koel en rustig\nvoort: "Ik wil maar een ding zeggen en ik bid je, mij bedaard aan\nte hooren. Zooals ge weet, beschouw ik jaloezie als een vernederend\nen beleedigend gevoel en zal er mij nooit door laten leiden. Er zijn\nechter bepaalde voorschriften der goede zeden, die men niet uit het\noog mag verliezen. Heden--niet ik heb het opgemerkt, maar ik oordeel\nnaar den indruk, dien het op het gezelschap maakte--heden hebben allen\nopgemerkt, dat ge u niet gedragen hebt, zooals gewenscht moet worden."\n\n"Ik begrijp waarlijk van dat alles niets!" zeide Anna de schouders\nophalend en dacht te gelijk: "Hem zelf is het volkomen onverschillig;\nmaar in het gezelschap heeft men iets opgemerkt, en dat verontrust\nhem!"--"Je bent niet recht wel, Alexei Alexandrowitsch," liet zij\ner toen op volgen, stond op en ging naar de deur. Hij stond ook op,\nalsof hij haar terug wilde houden. Zijn gelaat was verwrongen en\nsomber, zooals Anna het nog nooit gezien had. Zij bleef staan, en\nhaar hoofd haastig op zijde wendend, begon zij de haarspelden uit het\nhaar te nemen. "Nu, ik luister, wat komt er nog meer?" vroeg zij met\nonbevangen spot.\n\n"Ik heb geen recht," begon hij, "uw bizondere gevoelsopwellingen\nte peilen, dit acht ik ook overtollig, zelfs schadelijk. Als we op\nden bodem der ziel graven, brengen we soms iets te voorschijn, dat\nwe beter doen stil te laten rusten. Uw neigingen des harten zijn uw\neigen gewetenszaken; maar ik ben evenwel voor u, voor God en voor\nmij zelf gehouden u uw plicht onder het oog te brengen. Uw leven is\naan het mijne verbonden, niet door de menschen, maar door God. Een\nmisdaad alleen kan dien band verbreken en zulk een misdaad wordt door\nzware straf gevolgd."\n\n"Ik begrijp er niets van. Mijn hemel! En ik zou zoo gaarne gaan\nslapen," zeide zij en bond zich het haar bijeen.\n\n"Anna, spreek om Godswil niet zoo," sprak hij teeder. "Misschien dwaal\nik, maar geloof mij, wat ik zeg, dat zeg ik zoowel voor uw als voor\nmijn bestwil. Ik ben uw man en ik bemin u...."\n\nZijn stem trilde. Een oogenblik boog zij het hoofd en de spottende\nglans verdween uit haar oogen; maar dit woord _beminnen_ wond haar\nweer op. "Hij bemint?" dacht zij: "kan hij dan beminnen? Maar hij\nkent dat woord slechts van hooren zeggen en weet in het geheel niet,\nwat liefde is."\n\n"Alexei Alexandrowitsch," sprak zij luid, "ik begrijp er waarlijk\nniets van; verklaar je duidelijk, wat meent gij...."\n\n"Veroorloof mij uit te spreken. Ik bemin u. Doch van mij zelf wil ik\nzwijgen; de hoofdpersonen zijn onze zoon en gij zelf. Het is mogelijk,\nik herhaal het, dat mijn woorden u volkomen nutteloos en slecht te\npas gebracht voorkomen; misschien berusten zij op een dwaling. In\ndat geval vraag ik verschooning; maar indien ge gevoelt, dat er de\ngeringste grond voor bestaat, dan smeek ik je, u wel te bedenken en\nmij alles oprecht mede te deelen zooals uw hart het je ingeeft."\n\nAlexei Alexandrowitsch zeide zonder het te weten iets geheel anders,\ndan hij zich had voorgenomen.\n\n"Ik heb niets te zeggen," antwoordde zij, terwijl zij ter nauwernood\neen lachje kon onderdrukken, en liet er dadelijk op volgen: "En het\nis nu waarlijk hoog tijd om te gaan slapen."\n\nAlexei Alexandrowitsch zuchtte diep en begaf zich, zonder verder nog\neen enkel woord te verliezen, naar het slaapvertrek.\n\nToen Anna ook in de slaapkamer kwam, lag hij reeds in zijn bed. Zijn\nlippen waren vast op elkander gesloten en zijn oogen zagen haar\nniet aan.\n\nZij begaf zich naar haar bed en verwachtte elk oogenblik, dat hij\nhaar weer zou aanspreken. Zij vreesde daarvoor en wenschte het\ntoch. Hij zweeg echter. Zij wachtte lang te vergeefs en vergat hem\neindelijk. Zij dacht aan den anderen, zij zag hem en gevoelde, dat\neen misdadige opwinding en blijdschap haar hart vervulde. Plotseling\nhoorde zij een gelijkmatig snorken. In het eerst scheen het, of Alexei\nAlexandrowitsch van zijn eigen snorken schrikte; want hij hield een\noogenblik op; spoedig echter, na twee korte pauzen, zette hij het\nweer met volle kracht door.\n\n"Het is te laat, te laat!" fluisterde zij glimlachend, en zij lag\nnog lang met onbewegelijke, open oogen, welker glans zij zelf in de\nduisternis meende te zien.\n\n\n\n\n\nIX.\n\nSinds dien avond begon er een nieuw leven voor Alexei Alexandrowitsch\nen zijn vrouw. Er was niets bizonders voorgevallen. Anna reed als\nvroeger uit, bezocht vorstin Betsy dikwijls en trof Wronsky overal\naan. Haar echtgenoot wist het, maar kon er niets aan doen. Al zijn\npogingen om haar tot een verklaring te bewegen stuitten af op een\nondoordringbaren muur van kluchtig misverstand. Uiterlijk was alles\nhetzelfde, maar hun intieme verhouding tot elkander was geheel\nveranderd. Zoo sterk Alexandrowitsch zich in zijn officieel leven\ngevoelde, zoo zwak gevoelde hij zich hier. Als een ter slachtbank\ngeleide stier, wachtte hij met gebogen hoofd de bijl af, die hij\nboven zijn hoofd zag opgeheven. Telkens, als hij er aan dacht, meende\nhij nog een poging te moeten wagen, of zij nog niet door goedheid en\nliefde te overtuigen, te redden zou zijn, of hij haar niet dwingen kon\ntot bezinning te komen, en elken dag nam hij zich voor nog eenmaal met\nhaar te spreken. Doch zoo dikwijls hij begon, besefte hij, dat de demon\nvan boosheid en leugen, die haar beheerschte, ook hem overweldigde,\nen hij zeide altijd wat anders en op een geheel anderen toon, als hij\nzich had voorgenomen. Hij viel onwillekeurig in zijn ouden toon; hij\nsprak als iemand, die dengene, die zoo sprak, uit zou lachen. En op\ndien toon kon hij natuurlijk niet zeggen, wat hij haar te zeggen had.\n\n\n\n\n\nWat bijna een jaar lang voor Wronsky de hoogste wensch zijns levens\nen voor Anna een onmogelijke en daarom te bekoorlijker droom geweest\nwas, dat was nu werkelijkheid geworden. Bleek, met trillende lippen\nstond hij over haar gebogen en bezwoer haar, zich gerust te stellen,\nzonder zelf te weten waarover of waarom.\n\n"Anna! Anna!" zeide hij met bevende stem, "Anna om Godswil...."\n\nMaar hoe dringender hij smeekte, des te dieper boog zij het eens zoo\nfier opgeheven, nu zoo diep vernederd hoofd; zij boog zich zoover\nvoorover, dat zij van de sofa aan zijn voeten neergleed en snikkend\nfluisterde zij: "Vergeef mij!"\n\nZij gevoelde zich zoo schuldig en misdadig, dat haar niets overbleef,\ndan zich te vernederen en om vergeving te bidden. Nu bezat zij in\nde geheele wereld niets meer dan hem alleen. Verder sprak zij niets;\nmeer kon zij niet zeggen. Zijn aanblik deed haar physische vernedering\ngevoelen.\n\nHij echter gevoelde, wat een moordenaar bij het aanschouwen van zijn\nlevenloos offer gevoelen moet; dit zijn offer was haar liefde. Er lag\niets stuitends, afschuwelijks in de herinnering aan datgene, waarvoor\nmen zulk een schandprijs betaald had.--Maar ondanks allen afschrik\nvan den moordenaar voor het lijk van den vermoorde, moet hij dit lijk\ntoch misvormen en verbergen, moet hij van het voordeel partij trekken,\ndat hij door dien moord gewonnen heeft. En evenals de moordenaar zich\nwoest over het lijk heen werpt, het verscheurt, verminkt en onkenbaar\nmaakt, zoo bedekte hij haar gelaat en schouders met hartstochtelijke\nkussen. Zij hield zijn hand vast en bewoog zich niet.\n\n"Ja, deze kussen zijn datgene, wat door die schande is gekocht. Ja,\nen dit is de hand, die nu de mijne is en blijven zal, de hand van mijn\nmedeplichtige." Zij bracht de hand aan haar mond en kuste ze. Hij zonk\nop de knieen en wilde haar in het gelaat zien. Maar zij verborg het\nen sprak geen woord. Eindelijk beheerschte zij zich met inspanning\nom op te staan en duwde hem van zich.\n\n"Alles is voorbij," sprak zij. "Ik heb niets meer dan u. Vergeet\ndit niet."\n\n"Hoe zou ik vergeten, wat voor mij _het leven_ is? Voor een oogenblik\nvan zulk een geluk...."\n\n"Wel een geluk?" vroeg zij met schrik en afschuw; en deze afschuw\ndeelde zich onwillekeurig aan hem mede.\n\n"Om Godswil! geen woord, geen enkel woord meer!" herhaalde zij en\nmet een vreemde, hem onverklaarbare uitdrukking in het gelaat ging\nzij van hem af.\n\n\n\n\n\nX.\n\nDen eersten tijd na zijn terugkomst uit Moskou kromp Lewin telkens\nineen en bloosde als hij aan de ondervonden afwijzing dacht. "Evenzoo\nkromp ik ineen en bloosde ik," dacht hij, "toen ik nummer een voor de\nphysica [7] kreeg en in de tweede klasse bleef zitten; toen achtte\nik mij ook verloren, en nu? Jaren zijn sedert dien tijd voorbij\ngegaan en ik verwonder mij thans, dat ik mij dat vroeger zoo zeer\nkon aantrekken. Zoo zal het ook met dit verdriet gaan. Er zal ook\neen tijd komen, dat ik er even onverschillig aan denk."\n\nDoch drie maanden waren verloopen en nog was hij er niet onverschillig\nonder geworden; de herinnering deed hem nog even pijnlijk aan als in\nde eerste dagen, ofschoon tijd en arbeid het hunne gedaan hadden. Op\ndie groote herinnering hoopte zich al meer en meer kleine en toch\nzoo belangrijke gebeurtenissen uit het landleven en bedekten haar\nlangzamerhand. Met elke nieuwe week dacht hij minder aan Kitty en\nverwachtte ongeduldig de bekendmaking van haar huwelijk, die hem,\nhoopte hij, even volkomen zou genezen, alsof hij zich een tand liet\ntrekken.\n\nIntusschen was de lente gekomen, een zeldzaam schoone, zachte lente,\nwaarin plant en dier en mensch zich verheugden. In de laatste\nvastenweek was het nog helder vriezend weer geweest. Des daags\ndooide het in de zon, des nachts daalde de thermometer tot zeven\ngraad. Op den eersten Paaschdag lag er nog sneeuw. Plotseling, op\nden tweeden Paaschdag, kwam er een warme wind, wolken stapelden zich\nopeen, en drie dagen en nachten stroomde onverpoosd een zachte regen\nneder. Donderdags ging de wind liggen en er verbreide zich een dichte,\ngrauwe nevel. De wateren werden ontboeid, het ijs brak en barstte,\nschuimende, troebele waterstroomen zochten overal uitwegen; toen week\nde nevel, de wolken verstoven in kleine vlokken, het werd helder\nen de lente hield haar intocht. De heldere morgenzon deed spoedig\nhet dunne ijs dat zich \'s nachts op de poelen en plassen gevormd\nhad, smelten, en de lucht trilde van de opstijgende uitwaseming der\nverjongde aarde. De dorre weiden werden groen, het jonge gras schoot\nals naalden omhoog, de knoppen der vlierboomen, der St. Jansbessen\nen der geurige berken zwollen, en op de met gele bloemen bestrooide\nweide gonsden de bijenzwermen. Nabij het fluweelachtig groen der\ngraanvelden hoorde men den onzichtbaren leeuwerik, het schreeuwen van\nden kievit boven de met troebel water gevulde greppels en moerassen,\nen hoog in de lucht jubelden de kraanvogels de lente te gemoet. Weldra\nloeide ook het vee in de weide, krompootige lammeren speelden om hunne\nblatende moeders en de bloote voeten der dorpskinderen gingen over\nde natte paadjes door de velden, van de overzijde der beek klonken\nvroolijke stemmen der huismoeders, die haar linnengoed bleekten, en\nvan de hoeven de slagen der aksten van de boeren, die hun ploegen en\neggen in gereedheid brachten. Het was een echte, ware lente.\n\n\n\n\n\nXI.\n\nLewin trok zijn hooge jachtlaarzen en heden voor het eerst een kort\nwollen buis in plaats van zijn pels aan en deed zijn rondte over zijn\nlandgoederen, nu eens over klaterende beekjes, dan over ijs en straks\nweer diep in den modder stappende. De lente is de tijd van plannen en\nontwerpen. Eerst ging hij naar het vee. De koeien waren op het erf voor\nden stal gebracht, hun huid glinsterde in de warme zon en zij loeiden\nvan verlangen naar de weide. Lewin beval ze naar buiten te brengen en\nde kalvers in de stalhokken te laten en voor hen troggen met water en\nruiven met hooi neer te zetten. Maar het bleek, dat de ruiven, hoewel\nin den herfst gerepareerd, in den winter weer gebroken waren. Hij\nzond om den wagenmaker, maar vernam, dat die aan de eggen werkte,\ndie reeds in de boterweek [8] gereed hadden moeten zijn. Het was voor\nLewin zeer verdrietig, dat die wanorde in de zaken zich zoo dikwijls\nherhaalde, hoezeer hij er jaar op jaar ook tegen gestreden had. Daarom\nliet hij den opzichter roepen. Deze kwam van de dorschvloer, in een\nkorten pels gehuld en met een stroohalm, dien hij knakte, in de hand.\n\n"Waarom is de wagenmaker niet bij de dorschmachine?"\n\n"Ik wilde het u gisteren al melden: De eggen moeten eerst klaar zijn,\ndaar wij ze morgen op het land noodig hebben."\n\n"Wat heeft hij dan den geheelen winter uitgevoerd?"\n\n"Waarvoor heeft u nu den wagenmaker noodig?"\n\n"Waar zijn de ruiven voor de kalverhokken?"\n\n"Die heb ik op zij laten zetten. Maar wat kan men met zulk volk\nuitvoeren? vroeg de opzichter en gesticuleerd.\n\n"Met zulk volk? Met zulk een opzichter!" stoof Lewin op. "Waarvoor\nben jij hier eigenlijk ...?" riep hij uit, maar terstond bedenkend,\ndat hij daarmede toch niet verder kwam, bleef hij steken en zuchtte\nslechts eens diep. "Nu hoe staat het met het zaaien?"\n\n"Achter Turkino zullen wij morgen of overmorgen al kunnen beginnen."\n\n"En de klaver?"\n\n"Ik heb Wassili en Mischka naar buiten gezonden; zij zaaien ze nu uit,\nmaar ik weet niet, of zij er mee klaar zullen komen, want het land\nis nog zeer nat."\n\n"Op hoeveel desjatinen?"\n\n"Op zes."\n\n"Waarom niet op alle?" riep Lewin ontstemd uit. Het was volgens zijn\ntheorie en ervaring wenschelijk de klaver altijd zoo vroeg mogelijk,\nzoo mogelijk met het smelten der sneeuw, uit te zaaien. Maar hij had\ndat nooit gedaan kunnen krijgen.\n\n"Er is geen volk te bekomen? Wat zou men met dit volk beginnen? Drie\nzijn er niet gekomen...."\n\n"Je hadt er eenigen van het stroo af kunnen nemen."\n\n"Dat heb ik gedaan."\n\n"Wat doen die dan?"\n\n"Vijf zijn er bij de mestvaalt, vier zetten de haver om, anders zou\ndie bederven."\n\nLewin was overtuigd, dat, als er gezegd werd: "anders zou\ndie bederven," ze reeds bedorven was, die prachtige Engelsche\nzaaihaver! Men had dus al weer niet gedaan, wat hij bevolen had. Hij\nwenkte geergerd met de hand, ging naar den graanzolder om naar de\nhaver te zien, en keerde toen naar den stal terug. De haver was nog\nniet bedorven en daardoor was hij kalmer geworden. De dag was ook te\nschoon om lang ontstemd te zijn.\n\n"Ignat, zadel Kolzik," riep hij zijn koetsier toe, die met opgestroopte\nmouwen de kales schoonmaakte.\n\n"Om u te dienen!"\n\nTerwijl het paard werd gezadeld, riep Lewin den in de nabijheid\nstaanden opzichter weer bij zich en besprak met hem de verdere\nvoorjaarswerkzaamheden en zijn voor de boerderij gevormde plannen. De\nopzichter luisterde aandachtig en was kennelijk bereid om al zijn\nvoorslagen te billijken, maar steeds met een hopelooze en treurige\nuitdrukking in gelaat en houding, die Lewin maar al te goed kende en\ndie hem ergerde, daar ze scheen te zeggen: "Dat is alles heel mooi en\ngoed, maar wat God beschikt!" Niets hinderde Lewin zoozeer als die\nuitdrukking. Maar hij had die bij al zijn opzichters waargenomen,\nzooveel hij er al had gehad.\n\n"Als wij maar klaar komen, Constantin Dimitritsch."\n\n"En waarom zouden we niet klaar komen?"\n\n"Wij moeten er nog zestien arbeiders bij huren en er komen er\ngeen. Van daag kwamen er een paar, maar die vroegen zestig roebel\nvoor den zomer."\n\nLewin zweeg. Weer stelde de elementaire kracht zich tegenover hem,\nevenals dat: "wat God beschikt," en porde hem, als altijd, ook nu aan\ntot den strijd. Hij wist, dat er niet meer dan veertig arbeiders voor\nhet gewone loon te bekomen waren, en dat zij niet toereikend waren\nvoor den noodzakelijken arbeid.\n\n"Dan moeten we zoeken. Zend naar Suri en naar Schasiroska, of er daar\nook nog zijn."\n\n"Ik zal er wel heenzenden." zeide de opzichter op hopeloozen toon\n"Met de paarden zijn wij ook te zwak."\n\n"Wij moeten er bij koopen. Maar ik weet het wel," voegde hij er bij,\n"jij zoekt altijd de kleinste en goedkoopste uit--ik laat het ditmaal\nniet aan jou alleen over. Ik zal er zelf bij zijn."\n\n"Ja, maar u slaapt tegenwoordig veel te weinig. Anders: ons is het\ngoed; het oog van den meester...."\n\n"Dus, achter het berkenboschje zijn ze aan het zaaien? Daar wil\nik ook eens naar gaan zien," zeide Lewin en besteeg den kleinen\nisabelkleurigen kolzik, dien de koetsier hem bracht.\n\n"Door de beek komt u niet," riep deze hem toe.\n\n"Nu, dan door het bosch."\n\nEn in flinken draf reed Lewin op het goede, vurige paardje door het\nslijk van den hof de poort uit en het veld in.\n\nToen Lewin tegen den middag naar huis terug keerde en door de beek\nreed, waarin het water al weer gezakt was, deed hij twee wilde eenden\nopschrikken.\n\n"Er moeten daar ook al houtsnippen zijn," dacht hij en bij een bocht\nvan den weg trof hij den boschwachter, die zijn vermoeden bevestigde.\n\n\n\n\n\nXII.\n\nToen Lewin in de beste stemming zijn woning naderde, hoorde hij een\nslede met schelletjes van den straatweg komen.\n\n"He, daar komt iemand van den trein," dacht hij. "Om dezen tijd komt\nde Moskouer trein aan.... Wie kan dat zijn?" Hij gaf zijn paard de\nsporen en toen hij uit de acaciaboschjes van den tuin te voorschijn\ntrad, zag hij een met drie paarden bespannen voertuig, waarin een in\nzijn pels gewikkeld heer zat, den straatweg afkomen.\n\n"Ha! dat is een aangename gast, daar ben ik mede in mijn schik!" riep\nhij uit, toen hij Stipan Arkadiewitsch herkende. "Nu zal ik ook stellig\nvernemen, wanneer zij getrouwd is of trouwen zal," dacht hij. En op\ndezen heerlijken lentedag veroorzaakte de herinnering aan haar hem\nin het geheel geen smart.\n\n"Nu had je me toch in het geheel niet verwacht, niet waar?" vroeg\nStipan en steeg uit de slede met een modderspatje op de wang en\nboven de wenkbrauwen, maar overigens met een glans van frischheid en\ngenoegen op het gelaat. "In de eerste plaats brandde ik van verlangen\nje eens weer te zien," sprak hij, en omhelsde Lewin; "ten tweede zou\nik wel eens met je willen jagen, en ten derde wil ik het bosch te\nEgorschewo verkoopen."\n\n"Nu, dat is heerlijk! Wat zeg je van zulk een lentedag? Hoe ben je\ner nog met je slede doorgekomen?"\n\n"Met het rijtuig zou het nog slechter gegaan zijn, Constantin\nDimitritsch," antwoordde de hem bekende koetsier.\n\nLewin bracht zijn gast naar de logeerkamer, waar de elegante bagage\nvan Stiwa, een reistasch, buks en sigarenkist, reeds gebracht waren en\nterwijl hij hem alleen liet om zich te wasschen en te verkleeden, ging\nhij zelf naar zijn kantoor om bestellingen voor zijn landbouwbedrijf\nte doen, volgens de plannen, die hij zich onder het naar huis rijden\ngevormd had.\n\nAgasija Michailowna, die altijd zeer bezorgd was om de eer van het\nhuis op te houden, wachtte hem in de voorkamer op om met hem over\nhet middageten te beraadslagen.\n\n"Kook wat ge wilt, maar vlug, hoor," antwoordde hij en ging door naar\nden opzichter.\n\nToen hij terugkwam, verscheen Stipan Arkadiewitsch keurig gekleed en\ngekapt in de deur. Beiden gingen naar boven.\n\n"Wat ben ik blij, dat ik je gevonden heb. Nu zal ik toch eens achter\nal die geheimen komen, die je hier bezig houden.--Neen, waarlijk! ik\nbenijd je.--Welk een huis! Hoe prettig is hier alles! Helder en\nvriendelijk!" sprak Stipan, geheel vergetend, dat het niet altijd\nlente en niet elken dag zoo helder en zonnig was. "En wat heb je een\nbeste huishoudster, ofschoon een aardig kamermeisje met een klein\nschortje toch nog wel zoo verkieselijk zou zijn; maar bij je strenge\nzeden en het kloosterleven, dat je leidt, is het zoo ook heel mooi."\n\nStipan vertelde hem vele belangrijke nieuwtjes, maar sprak met\ngeen enkel woord over Kitty Tscherbatzky. Alleen van zijn vrouw\nbracht hij hem de groete over. Lewin was hem zeer dankbaar voor\ndie kieschheid en verheugde zich zeer over de aanwezigheid van zijn\ngast. Gedurende den tijd zijner eenzaamheid hadden zich vele gedachten\nen gewaarwordingen bij hem opgehoopt, die hij aan niemand had kunnen\nmededeelen, en nu stortte hij die alle over Stipan Arkadiewitsch\nuit: zijn poetische lenteontboezemingen, zijn plannen en mislukte\nuitkomsten op landhuishoudkundig gebied, zijn opmerkingen over de\ndoor hem gelezen boeken en bovenal de gronddenkbeelden van zijn\neigen schriftelijke opstellen, welker hoofdinhoud, zonder dat hij\nzelf daar het minste vermoeden van had, een uittreksel uit alle\nmogelijke landhuishoudkundige boeken was. Stipan, die alles bij het\neerste woord terstond begreep, was bizonder voorkomend en luisterde\nmet een uitdrukking vol achting en ingenomenheid op het gelaat,\ndie Lewin kennelijk goed deed.\n\nDoor de vereenigde krachten van Agasija Michailowna en den kok konden\nde beide hongerige vrienden zich weldra te goed doen aan boterhammen,\nganzebout en gezouten champignons. Hoewel Stipan Arkadiewitsch\nandere diners gewoon was, vond hij alles voortreffelijk: den\nkruidenbrandewijn, de boter, het brood, vooral den ganzebout, de\nchampignons, de soep met pastijtjes, het hoen in de witte sous en\nden witten wijn uit de Krim.\n\n"Heerlijk, overheerlijk!" zeide hij en stak na het gebraad een stevige\nsigaar op. "\'t Is of ik uit het geraas en gestommel van een stoomboot\nhier aan een stillen oever...."\n\nOp dat oogenblik trad Agasija Michailowna met ingemaakte vruchten\nbinnen.\n\n"Ach, Agasija Michailowna," zeide Stipan en kuste de toppen zijner\ndikke vingers, "wat hebt ge ons een heerlijken ganzebout gebracht! Welk\neen brandewijn!... Maar zeg, Kostja," wendde hij zich tot Lewin,\n"is het al niet zoo zachtjes aan tijd geworden?"\n\nLewin zag het venster uit naar de ondergaande zon, die achter de nog\nkale toppen van het woud begon te verdwijnen.\n\n"Ja waarlijk, het is tijd," riep hij uit en sprong op; "Kosma, laat\nde lineika [9] inspannen," en toen ijlde hij naar beneden.\n\nToen Stipan Arkadiewitsch ook beneden gekomen was, nam hij eigenhandig\nden doek van een gelakt kistje en, nadat hij dit geopend had, zette\nhij zijn prachtig jachtgeweer van de nieuwste constructie in elkander.\n\nKosma, een goed drinkgeld in het geschiet ziende, week niet van\nStipans zijde en trok hem de laarzen en overschoenen aan, hetgeen\ndeze ook gewillig doen liet.\n\n"Hoor eens, Kostja, als Rjaebinin de makelaar komt, laat hem dan\nbinnenkomen en op mij wachten."\n\n"Wilt ge het bosch dan aan Rjaebinin verkoopen?"\n\n"Ja kent gij hem?"\n\n"Of ik hem ken! Ik heb ook al eens zaken met hem gedaan, positief\nen definitief."\n\nStipan lachte. "Positief en definitief" waren lievelingsuitdrukkingen\nvan den handelsman.\n\n"Ja, hij redeneert heel kluchtig. Kijk eens hier! Hij begrijpt,\nwaar zijn heer heen wil," voegde hij er bij en streelde Laska, die\nzich zachtjes jankend tegen zijn heer aanvleide en nu eens zijn hand,\ndan weer de laarzen en de buks besnuffelde.\n\nDe lineika hield reeds voor de deur stil, toen zij naar buiten gingen.\n\n"Het is wel niet ver, we zouden hebben kunnen loopen, maar ik heb\ntoch maar laten inspannen."\n\n"Ja, rijden is beter," sprak Stipan en nam plaats in het voertuig. Hij\nwikkelde zijn voeten in een tijgervel en stak een sigaar op.\n\n"Hoe is het toch mogelijk, dat ge niet rookt. Een sigaar is\nniet slechts een genot, maar de kroon van het genot. Dit is een\nleventje! Heerlijk! Zoo zou ik altijd willen leven!"\n\n"En wat verhindert je het te doen?" vroeg Lewin glimlachend.\n\n"Neen, gij zijt een gelukkig mensch. Ge hebt alles waar je van\nhoudt. Ge houdt van paarden en je hebt ze, ge hebt honden en een\njachtveld en je landgoed."\n\n"Misschien ben ik slechts daarom gelukkig, omdat ik met hetgeen ik\nheb tevreden ben en mij niet ongelukkig gevoel door het gemis van\nhetgeen ik niet bezit," antwoordde Lewin en dacht daarbij aan Kitty.\n\nStipan bemerkte dit, zag hem aan, maar zeide niets.\n\nLewin was hem daar wel dankbaar voor, en toch had hij gaarne iets\nvan haar vernomen, maar durfde er niet over beginnen.\n\n"Nu, hoe staat het toch met je eigen aangelegenheden, die van je hart,\nwel te verstaan?" vroeg hij schertsend.\n\nStipans oogen glinsterden vroolijk.\n\n"Gij wilt toch niet aannemen, dat men veel van een kalatsch kan\nhouden, als men zeker recht op iets anders heeft. Gij noemt dat een\nvergrijp. Voor mij is een leven zonder liefde geen leven. Ik ben nu\neenmaal zoo geschapen. En men doet daar toch waarlijk niemand kwaad\nmede, men doet zich zelf alleen goed...."\n\n"Dus al weer een nieuwe liaison?" vroeg Lewin.\n\n"Wat hebt gij daar mee noodig? Zeg, ken je de vrouwengestalten van\nOssian? Vrouwen, die men in den droom ziet.... Zulke vrouwen zijn\ner.... Dat zijn verschrikkelijke vrouwen. Die vrouwen, ja, \'t is wat\nte zeggen, men vindt aan haar altijd weer wat nieuws en aantrekkelijks,\nmaar hoe meer men ze bestudeert...."\n\n"Daarom is het beter, dat men ze niet bestudeert."\n\n"Neen, ik weet niet, welk groot man eens gezegd heeft, dat het\neigenlijk levensgenot niet bestaat in het vinden van de waarheid,\nmaar in het zoeken daarnaar...."\n\nLewin zweeg. Met den besten wil van de wereld kon hij zich toch\nniet genoeg in zijn vriends zielstoestand verplaatsen om diens\ngewaarwordingen en diens genot in de studie der vrouwen te begrijpen.\n\n\n\n\n\nXIII.\n\nAan het bosch gekomen, bracht Lewin zijn vriend Oblonsky naar een\nmoerassige, geheel met mos begroeide, open plaats, liet hem daar op\nden uitkijk staan, begaf zich zelf naar de overzijde van die open\nplek, plaatste zich achter den stam van een berk en hield zijn geweer\ngereed. De oude geoefende Laska, die hem op de hielen gevolgd was,\nzette zich met gespitste ooren voor hem neder. De zon verdween achter\nhet bosch. In den weerschijn van het avondrood teekenden zich de\nberken met hangende takken en zwellende knoppen scherp af tegen de\ndonkere elzen.\n\nUit het dichte, nog geheel met sneeuw bedekte woud kwam het water\nzacht murmelend in kleine kronkelende beekjes te voorschijn. De\nvogels kweelden en fladderden van den eenen boom op den anderen. Op\nde niet verafgelegen hofstede van den boschwachter sloeg, bij\nhet rollen der wegrijdende lineika, een kleine hond aan, bleef\nonophoudelijk doorkeffen en stoorde hen bij het luisteren. Als het\nenkele oogenblikken stil was, vernam het ingespannen luisterend oor\nhet zachte ritselen van het voorjaarsloover, dat zich door het wasemen\nvan den grond en het groeien van het gras bewoog.\n\n"Zie eens aan," sprak Lewin bij zich zelf, "hier hoort en ziet men\nhet gras groeien." Hij stond onbewegelijk stil, ving elk geluid op,\nzag beurtelings naar den vochtigen, bemosten grond, naar de luisterende\nLaska, naar de boomtoppen die hem omgaven en naar den met witte wolken\nbedekten hemel. Een havik stond met nauwelijks merkbaren vleugelslag\nhoog boven het woud, een andere vloog hem van ter zijde voorbij en\nverdween. De vogels kweelden luider en luider. Niet ver van daar\nschreeuwde de uil en Laska rees plotseling overeind, ging voorzichtig\neen paar schreden vooruit en luisterde met zijwaarts gebogen kop. Van\nover de rivier klonk de roep van den koekoek.\n\n"Hoor, al een koekoek!" zeide Stipan van achter een struik te\nvoorschijn tredend.\n\n"Ja, ik hoor het wel," antwoordde Lewin, wien het hinderlijk was de\nrust van het woud met zijn eigen hem zelf onaangenaam in de ooren\nklinkende stem te verstoren. "Nu zullen ze spoedig komen." Stipan\nArkadiewitsch trad weer achter de struiken terug en Lewin zag terstond\ndaarop een lucifer flikkeren, toen den rooden gloed van een sigaar en\neen omhoog dwarrelend blauw rookwolkje. Daarna hoorde hij tweemaal\nachter elkander een knik, knak: Stipan had den haan van zijn geweer\ngespannen.\n\n"Wat schreeuwt daar zoo?" vroeg Oblonsky en richtte Lewins\nopmerkzaamheid op een lang gerekten, gedempten toon, die aan het\ngieren van een fijne kinderstem deed denken.\n\n"Dat kent ge niet? Wel dat is immers mijnheer Cuwaert [10]....\n\n"Maar nu niet meer gesproken! Hoor! daar komt er al een aangevlogen,"\nriep Lewin luid en legde zijn geweer aan. In de verte weerklonk een\nherhaald schril geluid en na een korte, den jager zoo goed bekende\npauze, hoorde men duidelijk het krijschen. Lewin keek links en rechts\nen zag plotseling recht voor zich uit, boven den top van een populair,\neen vliegenden vogel. Schreeuwend vloog die recht op hem toe; hij\nherkende den langen hals en snavel, en terwijl Lewin nog mikte,\nflikkerde het eensklaps achter de struiken waar Oblonsky stond,\nde vogel vloog als een pijl naar beneden, om terstond weer omhoog\nte stijgen; weer flikkerde een straal en weerklonk een schot en\nklapwiekend viel de vogel zwaar en kletsend op den vochtigen grond.\n\n"Is het mogelijk! Misgeschoten?" riep Oblonsky, die door den rook\nniet kon zien.\n\n"Daar is hij," zeide Lewin op Laska wijzend, die met gespitste ooren\nen kwispelstaartend langzaam met afgemeten schreden, als wilde hij\nhet genot verlengen, zijn meester de doode snip kwam brengen.\n\n"Nu, het verheugt mij, dat het je gelukt is," voegde hij er bij,\nen toch benijdde hij Oblonsky, die hem voor geweest was.\n\n"Dat uit den rechter loop was een slecht schot," beweerde  Stipan,\nterwijl hij de buks op nieuw laadde.\n\n"St. st. Daar vliegt weer wat!" En werkelijk daar weerklonk weer schel\nen snel op elkander volgend geschreeuw. Twee spelende houtsnippen,\ndie elkander vervolgden, streken krijschend boven de hoofden der\njagers heen. Vier schoten knalden, maar vlug als de wind keerden de\nvogels om en verdwenen uit het oog....\n\nDe jagers hadden een goede plaats gekozen. Stipan Arkadiewitsch velde\nnog twee stuks, Lewin even zoo, maar kon een er van niet vinden. Het\nwerd donker. De snippen vlogen niet langer rond. Lewin echter vertoefde\nnog steeds, hij wilde wachten tot Venus, die hem door de twijgen van\neen berkenboom tegenblonk, boven dien boom gerezen en het sterrebeeld\nvan den Grooten Beer duidelijk te zien zoude zijn. Maar Venus straalde\nreeds hoog boven den top uit en de Groote Beer schitterde reeds helder\naan den donkeren heuvel en nog toefde Lewin.\n\n"Nu is het toch zeker tijd om te gaan?" vroeg Stipan Arkadiewitsch.\n\n"Laat ons nog even wachten."\n\n"Zooals ge wilt."\n\nZij stonden ongeveer vijftien schreden van elkander.\n\n"Stiwa!" zeide Lewin eensklaps, geheel onverwacht: "Waarom vertel\nje mij niet eens, of je schoonzuster al getrouwd is of wanneer ze\ntrouwen zal?"\n\nHij gevoelde zich kalm en sterk genoeg om elk antwoord te kunnen\nverdragen. Maar Stipans antwoord had hij toch in het geheel niet\nvermoed.\n\n"Zij denkt en zij dacht volstrekt niet aan trouwen, maar zij is ernstig\nziek en de dokters hebben haar naar het buitenland gezonden. Men\nvreest zelfs voor haar leven...."\n\n"Wat zeg je?" riep Lewin uit: "ernstig ziek? Wat scheelt haar? Hoe\nis...."\n\nOp dat oogenblik zag Laska, de ooren spitsend, naar den hemel en\ndaarna keek zij haar meester verwijderd aan. "Die hebben ook den\nrechten tijd tot praten uitgezocht," dacht zij. "Daarboven vliegt\nze--daar, daar is ze, waarlijk ze vergeten haar...!"\n\nMaar plotseling weerklonk een schelle schreeuw. De beide vrienden\nrichtten tegelijkertijd hun buksen, twee schoten knalden en de\nhoogvliegende snip streek terstond de vleugels en viel tusschen de\ntakken van het kreupelhout neder.\n\n"Dat is mooi! Die komt ons allebei toe!" riep Lewin en snelde met\nLaska de struiken in om de snip te zoeken. "Ja, van welk ongeluk\nspraken wij daar even?" dacht hij. "Ja, Kitty is ziek.... Maar wat\ner aan te doen? \'t Is treurig, erg treurig.... Aha! Laska heeft\nze gevonden! Beste hond!" sprak hij den warmen vogel uit den muil\nnemend. "Hij heeft ze gevonden, Stiwa," riep hij en legde de snip in\nzijn bijna geheel gevulde weitasch.\n\n\n\n\n\nXIV.\n\nOp den terugweg vroeg Lewin naar alle bizonderheden van Kitty\'s ziekte\nen de tegenwoordige plannen van de Tscherbatzky\'s, en al wilde hij\nhet zich zelf niet bekennen, het was toch een groote voldoening\nvoor hem, vooreerst omdat er nu eensklaps weer hoop voor hem was\nontstaan, en vervolgens, omdat zij, die hem zoo zeer gekwetst had,\nnu ook leed. Toen echter Oblonsky over de oorzaak van haar ziekte\nbegon te spreken en Wronsky\'s naam noemde, viel Lewin hem in de rede:\n"Ik heb geen recht die familieaangelegenheden te kennen, en oprecht\ngesproken, ook in het geheel geen belang daarbij." Na een oogenblik\nzwijgens ging hij voort: "Zijn je onderhandelingen met Rjaebinin over\nden verkoop van het bosch al afgeloopen?"\n\n"Ja, en ik vind zijn bod zeer billijk. Acht en dertig duizend roebels;\nacht duizend dadelijk en het andere in zes termijnen te betalen. Ik\nmoest lang met hem handelen, wij wilden geen van beiden toegeven."\n\n"Dus, dat wil zeggen, dat ge hem het bosch zoo goed als geschonken\nhebt," sprak Lewin somber.\n\n"En waarom dan geschonken, vriendje?" vroeg Stipan Arkadiewitsch met\neen goedhartig lachje, want hij wist, dat Lewin nu in een stemming\nwas om alles af te keuren.\n\n"Omdat het bosch op zijn minst vijf honderd roebels per desjatine\nwaard is," antwoordde Lewin.\n\n"Oho, jelui landjonkers!" spotte Stipan. "Wat zijn wij stadslui toch\ndwaze menschen! Maar als er van zaken doen sprake is, dan doen wij toch\naltijd de beste. Geloof maar vrij, ik heb alles nauwkeurig overwogen,\nhet bosch is zeer voordeelig verkocht, zoo zelfs, dat ik vrees, dat\nhij zich nog zal terug trekken. Timmerhout levert het in het geheel\nniet op, alleen brandhout; dit is nu hoogstens honderd zeventig roebel\nde desjatine waard en hij betaalt er tweehonderd roebels voor."\n\nLewin lachte ironisch. "Ik ken die manier van doen van die\nstedelingen," dacht hij, "elke tien jaar komen zij eenmaal buiten,\nvangen dan twee of drie landelijke uitdrukkingen op, gebruiken die\nvandaag goed, morgen verkeerd, en meenen dan, dat zij er alles van\nweten. _Geen timmerhout; is dus hoogstens honderdzeventig roebel\nwaard_! Dat spreekt over zaken, waar hij in \'t geheel geen verstand\nvan heeft." Overluid voegde hij er bij: "Ik matig mij geen oordeel aan\nover dat, wat jelui daar op het gerechtshof uitvoert; is het noodig,\ndan kom ik tot jelui en vraag om raad. Gij echter zijt overtuigd alles\nvan het boschwezen te weten. Maar geloof mij, dat is zoo eenvoudig\nniet. Hebt gij de boomen geteld?"\n\n"De boomen? zou ik die tellen?" antwoordde Stipan lachend en hoopte\nLewins slechte luim te verdrijven:\n\n\n\n\t"Kan het wel tellen, het grootste verstand\n\tDe stralen der zon, aan den oever het zand...."\n\n\n"Nu, Rjaebinins groot verstand kan het. Geen handelaar koopt zonder te\ntellen, tenzij het hem present gegeven wordt, gelijk gij nu doet. Ik\nken uw bosch. Ieder jaar jaag ik daar; vijfhonderd is het waard,\nkontant uitbetaald, en hij geeft je tweehonderd in termijnen. Gij\nkunt dus rekenen, dat ge hem dertig duizend geschonken hebt."\n\n"Kom, kom, je overdrijft," zeide Stipan, ietwat terneer\ngeslagen. "Waarom heeft mij dan niemand meer geboden?"\n\n"Omdat hij die anderen omgekocht heeft; die krijgen ieder hun deel er\nvan. Ik heb met allen gehandeld; ik ken ze. Dat zijn geen kooplui,\nhet zijn afzetters, woekeraars. Onder de vijftig procent winst doen\nze geen zaken, neen, uit twintig kopeken slaat hij een roebel."\n\n"Ach kom, houd toch op! Ge zijt slecht gehumeurd!"\n\n"Volstrekt niet!" antwoordde Lewin stroef, en de wagen hield voor\nhet huis stil.\n\nAan den oprit stond reeds een kleine met leder en ijzer overtrokken\ntelega met een vleezig paard. Daarop zat een forsche, breedgeschouderde\nklerk van Rjaebinin, die tegelijkertijd voor koetsier diende. Rjaebinin\nzelf was in huis en wachtte de vrienden in de voorkamer af. Hij\nwas een lang, mager man van middelbaren leeftijd, met een snor, een\ngladgeschoren, vooruitstekende kin en starende, uitpuilende oogen. Hij\ndroeg een langen blauw-lakenschen jas en hooge laarzen, waar hij nog\ngroote overschoenen over heen getrokken had. Toen de vrienden binnen\nkwamen, wischte hij het gelaat met zijn zakdoek af en trok zijn jas\nterecht. Na de hand ook met den zakdoek afgewischt te hebben, stak\nhij die zoo aan Oblonsky toe, alsof hij iets vangen wilde.\n\n"Kom, zijt ge daar al," sprak Stipan. "Dat is goed."\n\n"Ik durfde het niet wagen, de bevelen van Uw Doorluchtigheid\nongehoorzaam te zijn, ofschoon de weg zeer slecht is. Ik moest positief\nden geheelen weg te voet afleggen en ben toch nog op het afgesproken\nuur gekomen. Constantin Dimitritsch." wendde hij zich tot Lewin en\nbeproefde ook diens hand te vangen, "ik heb de eer...." Maar Lewin\ndeed, alsof hij de uitgestoken hand niet bemerkte en nam de houtsnippen\nuit de weitasch.\n\n"Heeft het u behaagd u met de jacht te verlustigen! Hoe heet die\nvogel toch?" vroeg Rjaebinin en zag met verachtelijken blik naar\nde snippen. "Zullen zeker wel goed smaken?" en daarbij schudde hij\nafkeurend met het hoofd, als betwijfelde hij het, of het de moeite\nen kosten waard was zulk gevogelte eetbaar te maken.\n\n"Ga in mijn kabinet," zeide Lewin stroef, "daar kunt gij alles\nbespreken."\n\n"Zeer goed, zooals u beveelt," antwoordde Rjaebinin.\n\nBij het binnentreden van het kabinet zag hij om zich heen, alsof hij\nhet kruisbeeld zocht, doch bekruiste zich niet, toen hij het gevonden\nhad. Hij zag met denzelfden minachtenden blik, dien hij op de snippen\ngeworpen had, naar de planken en kasten vol boeken en schudde weer\nafkeurend het hoofd; nu gaf hij echter reeds in het geheel niet meer\ntoe, dat dit bezit de kosten waard was.\n\n"Welnu? brengt gij het geld?" vroeg Oblonsky. Neem plaats."\n\n"Aan geld ontbreekt het niet. Om u te zien en met u te spreken ben\nik gekomen."\n\n"Waarover wilt gij dan spreken?" Neem toch plaats."\n\n"Dat kan ik wel doen," antwoordde Rjaebinin en nam plaats.\n\n"U moet er nog wat af doen, vorst. Het is ongehoord. Het geld ligt\nal tot de laatste kopeke gereed. Aan het geld ligt het dus niet."\n\nLewin, die inmiddels zijn buks in de kast gehangen had, wilde de kamer\nweer verlaten, maar toen hij deze woorden van den handelaar hoorde,\nbleef hij staan.\n\n"Hij is ongelukkig te laat bij mij gekomen, anders had ik den prijs\nbepaald," zeide hij.\n\nRjaebinin stond op en nam Lewin zwijgend en met een spottend lachje\nvan het hoofd tot de voeten op.\n\n"Constantin Dimitritsch is zeer gierig," zeide hij tot Stipan\nArkadiewitsch. "Men kan definitief niets van hem koopen. Ik heb tarwe\nvan hem gekocht, maar een prachtig stuk geld er voor moeten betalen."\n\n"Waarom zou ik ze ook voor niets geven? Ik heb ze ook niet op straat\ngevonden of gestolen."\n\n"God beware ons. In den tegenwoordigen tijd is het stelen positief\nonmogelijk, er zijn tegenwoordig definitief overal gerechten van\ngezworenen. Alles is heel voornaam ingericht, van stelen is geen\nsprake meer. Maar zooals ik gezegd heb, op mijn eerewoord, u vordert\nte veel. Dat is geen handel. Ik verzoek u dringend er iets af te doen,\nal is het ook maar een kleinigheid."\n\n"Hebt gij de zaak dan al beklonken of nog niet?" vroeg Lewin aan\nOblonsky; "indien gij het al eens zijt, is er niets meer aan te doen,\nanders koop ik uw bosch."\n\nDe lach verdween van Rjaebinins gelaat, dat nu aan een havik, een\nroofdier deed denken. Vlug knoopte hij met zijn knokkelige vingers den\njas los, zoodat de stalen knoopen van zijn vest en zijn horlogeketting\nzichtbaar werden en haalde een oude, dikke brieventasch te voorschijn.\n\n"Hier is het geld! Het bosch is mijn," sprak hij, terwijl hij snel een\nkruis maakte en de hand uitstak. "Neem u het geld, het bosch behoort\nmij. Zoo handelt Rjaebinin, hij kibbelt niet om kopeken," sprak hij\nstroef en waaide met zijn brieventasch, alsof \'t een waaier was.\n\n"Ik zou me in je plaats niet overhaasten," sprak Lewin.\n\n"Maar ik heb mijn woord al gegeven," antwoordde Oblonsky.\n\nLewin verliet het vertrek en sloeg de deur achter zich toe. Rjaebinin\nzag hem na en schudde het hoofd. "Zoo is de jeugd! Definitief niets\nals kinderwerk! Want ik, geloof mij, ik koop alleen om de eer, opdat\nmen zeggen zal, dat Rjaebinin en niemand anders het bosch van vorst\nOblonsky koopt. God weet, dat ik er geen voordeel bij heb. Bij God,\ndat is de waarheid. En nu verzoek ik u beleefd, laat ons schrijven\nhet contract...."\n\nEen uur later besteeg de handelaar met tot aan den hals toegeknoopten\njas en het contract in den zak zijn met ijzer en leder beslagen\nwagentje en reed naar huis.\n\n"Ach, die heeren!" zeide hij tot den klerk, "de een is al even lastig\nals de ander!"\n\n"Ja, zeker," antwoordde de klerk, terwijl hij zijn heer de\nteugels overgaf: "Kan ik u met deze zaak geluk wenschen, Michael\nIgnatjewitsch?"\n\n"Zoo zoo! La la!"\n\n\n\n\n\nXV.\n\nDe zakken wel gevuld met bankbiljetten, begaf Stipan Arkadiewitsch\nzich naar boven. Hij was in de beste stemming en wilde Lewins slechte\nluim ook verdrijven. Hij wenschte, dat de dag met het avondeten even\nprettig eindigde als hij begonnen was.\n\nLewin was echter slecht gestemd, hoeveel moeite hij zich ook gaf\nvriendelijk en voorkomend jegens zijn gast te zijn. De tijding, dat\nKitty nog niet getrouwd was, verbijsterde en overweldigde hem. De\ndwaze verkoop van het bosch, het bedrog, waarvan Oblonsky de dupe\nwas geweest, en de gedachte, dat dit juist in zijn huis had moeten\ngebeuren, verdroten hem.\n\n"Zoo, ben je klaar?" sprak hij den binnentredenden Oblonsky aan:\n"zoudt ge nu het avondeten niet willen gebruiken?"\n\n"Dat lijkt mij goed toe! \'t Is verwonderlijk, welk een eetlust ik\nhier buiten heb! Waarom heb je Rjaebinin niets gepresenteerd?"\n\n"De duivel hale hem!"\n\n"\'t Is erg zooals ge met hem omgaat! ge hebt hem niet eens de hand\ngereikt. Waarom zou men hem de hand niet geven?"\n\n"Ik steek ze mijn knecht ook niet toe, en die is honderd maal beter\ndan hij."\n\n"Gij zijt een reactionnair! Waar blijft dan de gelijkstelling van\nalle standen?"\n\n"Wie dat gaarne wil, mag zich gelijk stellen, wel bekome het hem! Mij\nstuit het tegen de borst."\n\n"Ik zeg, dat ge een volbloed reactionnair zijt."\n\n"Zoo? waarlijk? Ik heb er nooit over nagedacht, wat ik ben. Ik ben\nConstantin Lewin, verder niets."\n\n"Constantin Lewin, die slecht geluimd is," antwoordde Oblonsky\nglimlachend.\n\n"Nu ja, ik ben een beetje korzelig, maar waarom? Neem mij niet kwalijk:\nom je dommen verkoop...."\n\nStipan Arkadiewitsch maakte een gebaar, als iemand, die onschuldig\nbeleedigd is geworden.\n\n"Laat dat nu maar rusten!" sprak hij. "Wanneer is dat ooit anders\ngeweest? Heeft men iets verkocht, dan is het altijd: \'Het was veel\nmeer waard geweest,\' en toch wilde niemand er meer voor geven.... Nu,\nik begrijp het wel, je hebt iets tegen dien armen Rjaebinin."\n\n"Wel mogelijk. Maar waarom? Gij zult mij misschien een reactionnair\nof iets dergelijks noemen--maar het doet mij pijnlijk aan, als ik de\nallerwege om zich grijpende verarming van den adel zie, waartoe ook\nik behoor, en waartoe te behooren ik mij, ondanks alle gelijkstelling\nder standen, zeer verheug. En deze verarming is geen gevolg van te\ngroote weelde--dan was het niets, want het is een plicht van den\nadel voornaam te leven en adellijken alleen kunnen dat. Alom koopen\nde boeren veel goederen op. Daar zie ik ook niets in. De voorname\nheer acht zich te hoog iets te doen, de boer werkt en verdringt\nden luiaard. Dat is juist zooals het behoort. Maar het grieft mij,\nwanneer ik zie, dat de verarming dikwijls het gevolg is van, nu, ik\nzal maar zeggen: onnoozelheid. Hier koopt een Poolsche pachter van\neen dame, die te Nizza leeft, een prachtig landgoed voor den halven\nprijs; ginds wordt een akker, die tien roebels waard is, voor een\nroebel verpacht, en gij schenkt vandaag hier, zonder eenigen grond,\ndertigduizend aan een aartsschelm...."\n\n"Ja nu! moet men dan elken boom rekenen?"\n\n"Zeer zeker moet men rekenen. Gij deedt het niet, maar Rjaebinin\nheeft het wel gedaan. Zijn kinderen zullen de middelen voor een\ngoede opvoeding en een zorgeloos leven bezitten, terwijl de uwen dat\nmisschien niet zullen hebben...."\n\n"Nu, nu! Neem me niet kwalijk, maar rekenen is een miserabel\nwerk. Wij hebben onze bezigheden, zij de hunne. Zij moeten ook wat\nverdienen. Maar kom! de zaak is bovendien nu uitgemaakt. Ha! daar zijn\nspiegeleieren, mijn lievelingskostje! En nu zal Agasija Michailowna\nons ook nog wel wat van haar overheerlijken kruidendrank geven...."\n\nStipan Arkadiewitsch zette zich aan tafel en begon met Agasija te\nschertsen, terwijl hij haar verzekerde, dat hij zulk een souper in\nlang niet genoten had.\n\n"U prijst ten minste nog eens iets," sprak Agasija, "maar Constantin\nDimitritsch, dien kan men geven, wat men wil, al was het een droge\nkorst brood: hij eet ze op en gaat weer weg."\n\nHoeveel moeite Lewin zich ook gaf om zich te beheerschen, het gelukte\nhem niet; hij bleef stroef en stil. Hij wilde Stipan iets vragen, maar\nkon er niet toe komen; hij vond misschien geen geschikt oogenblik\nof geen passenden vorm. Stipan Arkadiewitsch was reeds weer naar\nbeneden gegaan, had zich gewasschen, omgekleed en te bed gelegd,\nterwijl Lewin nog steeds bij hem bleef, het vertrek op en neer liep\nen over allerlei onverschillige dingen met hem sprak, maar nog altijd\nniet in staat was hem datgene te vragen, wat hij op het hart had.\n\n"Wat maakt men die zeep tegenwoordig toch mooi!" zeide hij een\npakket welriekende zeep loswikkelend; "zie, dat is toch waarlijk\neen kunstwerk!"\n\n"Ja, tegenwoordig is alles volmaakt!" antwoordde Stipan, sterk\nen tevreden geeuwend. "Daar heb je bij voorbeeld de schouwburgen\nen ontspanningslokalen.... Ah, ha, ha!" geeuwde hij:... "Overal\nelectrische verlichting ... ah, ha, ha!"\n\n"Ja, electrisch licht...." zeide Lewin. "Ja.... Maar zeg mij eens, waar\nis Wronsky tegenwoordig?" vroeg hij plotseling en legde de zeep neder.\n\n"Wronsky?" vroeg Oblonsky, zijn geeuwen inhoudend, "die is te\nPetersburg. Is spoedig na je vertrek afgereisd en was sinds dien tijd\ngeen enkele maal te Moskou. Weet je, Kostja, ik wil je de waarheid\nzeggen." voegde hij er bij zich half oprichtend en op het bedtafeltje\nleunend en Lewin met zijn goedige oogen slaperig aanstarende: "Gij\nhebt het je zelf te wijten. Ge hadt alle hindernissen het hoofd moeten\nbieden.... Ik heb je toen al gezegd...." Hij geeuwde zonder den mond\nte openen, alleen met de kinnebakken.\n\n"Zou hij wat van mijn aanzoek weten of niet?" dacht Lewin hem\nscherp waarnemend. "Er ligt iets schuws, iets diplomatisch in zijn\ngezicht!" en gevoelend, dat hij rood werd, zag hij Stipan zwijgend\nen openhartig in de oogen.\n\n"Als er destijds iets met haar bestond," ging Oblonsky voort "dan was\nhet eigenlijk maar zeer oppervlakkig. Zijn innemende aristocratische\npersoonlijkheid en zijn toekomstige positie in de wereld werkten niet\nzoozeer op haar, als wel op moeder...."\n\nLewins gelaat betrok. De oude wond in zijn hart deed hem weer\neven veel pijn, als toen hij ze pas had ontvangen. "Wacht eens,\nwacht eens!" zeide hij, Oblonsky in de rede vallend, "gij zegt\nzijn aristocratische persoonlijkheid. Met je verlof, waarin vindt\ngij dat aristocratische van Wronsky of iemand anders, dat hun het\nrecht kon geven mij lager te stellen? Gij houdt Wronsky voor een\naristocraat. Een man, wiens vader zich alleen door intrigues in de\nhoogte gewerkt heeft, en wiens moeder God weet met wie al liaisons\ngehad heeft.... Neen, neem mij niet kwalijk! Tot de aristocraten\nreken ik mij zelf en mijns gelijken, die tot drie of vier generaties\nin hun geslacht kunnen terugzien, die zich nooit voor iemand hebben\nvernederd, die nooit iemand noodig hadden, menschen, zooals mijn\nvader en mijn grootvader. Gij acht het beneden je om, zooals ik doe,\nde boomen in het bosch te tellen en gij schenkt dertigduizend aan\nRjaebinin, maar gij zult een vast jaargeld en ik weet niet wat nog al\nmeer ontvangen. Daar heb ik niet op te rekenen en daarom houd ik dat,\nwat ik geerfd heb en dat, wat ik daarbij verwerf, beide evenzeer in\nwaarde.... Wij zijn de aristocraten, maar niet diegenen, die niet\nzonder de aalmoezen van de grooten der wereld kunnen bestaan en die\nmen voor twintig kopeken overal kan koopen."\n\n"Van wie spreekt ge toch eigenlijk? Ik ben het immers geheel met je\neens!" zeide Stipan vroolijk en oprecht, hoewel hij gevoelde, dat Lewin\nook hem onder diegenen telde, die voor twintig kopeken te koop waren,\nmaar Lewins opbruisende natuur maakte werkelijk indruk op hem. "Op\nwien scheldt ge toch eigenlijk? Al is ook veel, van wat ge van Wronsky\nzegt, niet waar, zoo spreek ik het toch in het geheel niet tegen. Ik\nzeg je echter ronduit, dat ik in je plaats naar Moskou zou gaan en...."\n\n"Neen, neen! Ik weet niet, of gij er iets van weet of niet--dat is\nmij ook onverschillig; zie, ik heb haar gevraagd en ben afgewezen, en\nCatharina Alexandrowna is nu niets meer voor mij als een beschamende\nherinnering."\n\n"Waarom? Onzin!"\n\n"Laat ons daar niet meer over spreken." verzocht Lewin; "vergeef mij,\nindien ik grof tegen je was. Ge zijt toch niet boos, Stiwa? Kom, wees\nniet boos op me," zeide hij vriendelijk en drukte hem de hand. Nu hij\nzijn hart eens lucht had gegeven, was hij weer in dezelfde stemming\nals des voormiddags.\n\n"Ik ben in het geheel niet boos, in het minst niet; ik heb daar ook\ngeen reden voor. Ik ben blijde, dat we eens vertrouwelijk gesproken\nhebben. Maar weet je, die plaats in het bosch moet \'s morgens vroeg\nal zeer goed zijn. Zullen we er heen rijden? Dan zou ik vroeg opstaan\nen van het jachtterrein onmiddellijk naar het station kunnen rijden."\n\n"Dat is best!"\n\n\n\n\n\nXVI.\n\n\nIn weerwil dat Wronsky\'s innerlijk leven geheel door zijn hartstocht\nwas ingenomen, rolde zijn ander leven in het gewone spoor der militaire\nbelangen en die van het conversatieleven onveranderd daarheen. Zijn\nregiment was hem lief en hij was daarin ook bemind; en meer dan dat,\nmen achtte hem en was trotsch op hem, te meer, daar men wist, dat\nhij, door zijn buitengewonen rijkdom, zijn uitstekende, zorgvuldige\nopvoeding en beschaving zich den weg tot de hoogste maatschappelijke\neereplaatsen zag geopend, maar dat hij dat alles klein achtte en met\nzijn hart slechts aan zijn regiment en zijn kameraden hing. Wronsky\nwas zich deze goede meening zijner kameraden wel bewust en gevoelde\nzich daarom te meer verplicht die meening te behouden.\n\nNatuurlijk sprak hij met geen zijner kameraden van zijn liefde en\nverried ze ook niet bij de vroolijkste feestgelagen, te meer daar hij\nnimmer zooveel dronk, dat hij de heerschappij over zich zelf verloor,\nen als eens iemand onbedacht op zijn liefdesbetrekking zinspeelde,\nwist hij hem spoedig den mond te stoppen. Evenwel was zijn liaison\ndoor de geheele stad bekend; allen wisten meer of minder van zijn\nverhouding tot mevrouw Karenin. De jonge mannen benijdden hem er om,\nte meer, daar Karenin zulk een hooge maatschappelijke positie innam\nen derhalve deze liaison in de groote wereld des te meer opzien baarde.\n\nOok vele jonge vrouwen benijdden Anna; andere, die het al lang niet\nmeer hadden kunnen verdragen, dat men steeds hare strenge ingetogenheid\nroemde, verheugden zich over haar vermoedens en verbeidden nu den\nvroeg of laat te wachten omkeer der openbare meening, om zich dan met\nhet geheele gewicht harer verachting op haar te kunnen storten; zij\nhielden de modderkluiten al gereed, waarmede zij haar, zoodra de tijd\ngekomen was, wilden werpen. De meeste oudere en hooggeplaatste personen\nwaren daarentegen ontevreden over het in aantocht zijnde schandaal.\n\nToen Wronsky\'s moeder de minnarij van haar zoon vernam, was zij\naanvankelijk daarmede zeer tevreden; want naar haar meening werd\ndoor niets zoozeer de laatste schaaf gelegd aan een jongen man\nvan de wereld, als door een liefdesbetrekking met een vrouw uit de\nhoogste kringen. Toen zij echter later hoorde, dat haar zoon een voor\nzijn verdere carriere hoogst gewichtige betrekking had afgewezen,\nalleen om bij zijn regiment en in de nabijheid van mevrouw Karenin te\nblijven en vernam, dat zich tengevolge daarvan eenige hooggeplaatste\npersonen ontevreden over hem hadden uitgelaten, toen werd haar oordeel\ngewijzigd. Ook beviel het haar niet, dat, naar al wat zij vernomen had,\nhet hier geen luchtige, aardige en pikante liefdesaffaire gold, maar\neen wanhopigen ernstigen, Wertherschen hartstocht, die, zooals men haar\nzeide, allerlei domme consequentien tengevolge kon hebben. Zij had hem\nsedert zijn onverwachte terugkomst uit Moskou nog niet weergezien en\nhad hem derhalve nu door haar oudsten zoon laten verzoeken bij haar te\nkomen. Ook de oudste broeder was over den jongsten niet tevreden. Het\nwas hem volkomen onverschillig, welk een soort van liefde het was, of\ngroot of gering, of hartstochtelijk of kalm, of misdadig of platonisch,\nwant hij zelf onderhield, hoewel hij een familie bezat, een danseres\nen oordeelde derhalve zeer toegevend; maar hij wist dit eene, dat het\neen liaison was, die dezulken mishaagde, wier gunst men zoeken moest,\nen daarom keurde hij het gedrag zijns broeders af.\n\nBehalve zijn dienstplichten en sociale bezigheden had Wronsky nog een\nhartstocht, namelijk voor schoone paarden. Dit jaar was een wedren met\nhindernissen onder de officieren vastgesteld. Wronsky had zich laten\ninschrijven, had een Engelsche volbloedmerrie gekocht en was nu in\nweerwil van zijn liefdehandel vervuld van hartstochtelijke gedachten\naan den ophanden zijnden wedren. Deze beide passien stonden elkander\nvolstrekt niet in den weg.\n\nIn den morgen van den wedrendag kwam Wronsky vroeger dan gewoonlijk\nin de groote zaal der officierssocieteit om een beefsteak te\ngebruiken. Hij behoefde zich niet ruim te voorzien, want hij had juist\nde voorgeschreven lichaamszwaarte, maar mocht ook niet zwaarder worden,\nen daarom onthield hij zich van alle gebak en zoetigheden. Hij had\nden jas, waaronder hij een wit vest droeg, loshangen en terwijl hij\nmet de armen op de tafel leunend op het bestelde beefsteak wachtte,\nzag hij in den Franschen roman op zijn bord. Hij las om zich niet\nmet de in- en uitgaande officieren te moeten inlaten.\n\nHij dacht er aan, dat Anna hem heden na den wedren een rendez-vous\nhad beloofd. Reeds sedert drie dagen had hij haar niet gezien. Hij\nreed niet gaarne naar Karenins landhuis. Het laatst had hij haar bij\nzijn nicht Betsy ontmoet. Nu echter besloot hij haar in het landhuis\nop te zoeken en overdacht, hoe hij dat zou aanleggen, daar, zooals\nhem bekend was, Karenin intusschen van het buitenland was teruggekeerd.\n\n"Nu, ik zal zeggen, dat Betsy mij gezonden heeft om te vragen, wanneer\nzij voor den wedren zal komen," zoo besloot hij eindelijk, en zich\ntot den knecht wendend, die hem op een warmen zilveren schotel het\nbeefsteak aanbood, zeide hij: "Zend iemand naar mijn huis. Men moet\nde kales met drie paarden inspannen."\n\nToen trok hij den schotel naar zich toe en begon te eten, terwijl\nhij voortging in het naast zijn bord liggend boek te lezen.\n\nOp dit oogenblik kwam een lang, statig officier, de ritmeester\nJawschin, de kamer binnen en naderde Wronsky. "Ha! daar is hij\ntoch!" zeide hij en sloeg hem krachtig op de epaulet. Wronsky keerde\nzich geergerd om, maar zijn gelaat helderde dadelijk op, toen hij\nJawschin zag. Deze ging naast hem zitten; zijn door nauwe rijlaarzen\nomsloten beenen waren voor de stoelhoogte te lang en staken in spitse\nhoeken omhoog.\n\n"Waarom ben je gisteren niet in den rooden schouwburg geweest? Rumerowa\nwas niet kwaad. Waar heb je gezeten?"\n\n"Ik had me bij de Twersky\'s wat verlaat."\n\n"O!" was al wat Jawschin antwoordde.\n\nJawschin was een speler en verkwister en niet slechts een mensch zonder\nbeginselen, maar iemand met zedelooze beginselen, doch in het regiment\nWronsky\'s beste kameraad. Hij hield van hem vooral om zijn physieke\nkracht, die hem in staat stelde een ongehoorde hoeveelheid wijn te\ndrinken, den slaap te ontberen en toch altijd dezelfde te blijven;\nmaar ook in zijn verhouding tot zijn superieuren en kameraden wist\nJawschin allen respect in te boezemen en evenzoo in het spel, waarin\nhij tienduizenden waagde en in weerwil van het sterkste drinken\nsteeds de noodige fijnheid en zekerheid behield, zoodat hij in de\nEngelsche club als de eerste speler werd geroemd. Niettegenstaande\nhun verschillende levensbeschouwing droeg Wronsky hem daarom bizondere\ngenegenheid en achting toe, omdat hij volkomen overtuigd was, dat hij\nalleen hem niet benijdde en hem niet zocht om zijn naam en rijkdom,\nmaar om zijns zelfs wil. Onder alle menschen zou Wronsky alleen met\nhem over zijn liefde hebben willen spreken; want het scheen hem toe,\ndat Jawschin alleen den grooten hartstocht, die thans zijn leven innam,\nkon begrijpen. Daarbij kwam zijn overtuiging, dat hij in gebabbel\nen schandalen niet het minst genoegen vond en dat hij de liefde niet\nvoor een aardigheid en bloot tijdverdrijf hield, maar voor een kaart,\nwaarop men het geheele levensgeluk gezet had.\n\nWronsky had niet met Jawschin over zijn liefde gesproken, maar bemerkte\nevenwel, dat deze alles wist, alles begreep, en het was hem aangenaam\ndat in zijn oogen te kunnen lezen. "O!" dit was alles wat hij op\nWronsky\'s verklaring, dat hij zich bij de Twersky\'s had verlaat,\ngeantwoord had, en terwijl zijn zwarte oogen flikkerden, greep hij de\nlinker punt van zijn knevel en stak ze volgens een slechte gewoonte,\ndie hij had, in den mond.\n\n"En gij? Wat deedt je gisteren? Heb je weer gewonnen?" vroeg Wronsky.\n\n"Achtduizend, maar drie daarvan is kwaad geld. Ik twijfel, of ze\nbetaald worden."\n\n"Dan kun je ze vandaag weer door mij verliezen," zei Wronsky\nschertsend. Jawschin had namelijk op Wronsky\'s overwinning bij den\nwedren een hooge weddenschap aangegaan.\n\n"Ik zal in geen geval verliezen. De eenige, die je gevaarlijk is,\nis Machatin."\n\nEn het gesprek liep nu over den ophanden zijnden wedren.\n\n"Kom, ik ben gereed," zeide Wronsky, stond op en ging naar de\ndeur. Ook Jawschin stond op en rekte zijn lange leden uit. "\'t Is\nmij nog te vroeg om te eten. Maar ik moet wat drinken. Ik volg je\ndadelijk. Hei! wijn!" riep hij met zijn beroemde commandostem, dat\nde vensterruiten rinkelden. "Neen niet noodig!" riep hij dadelijk\nweer. "Ga je naar huis, dan ga ik mee!" en hij ging met Wronsky heen.\n\n\n\n\n\nXVII.\n\n\nWronsky logeerde in een tamelijk ruime en zindelijk gehouden boerenhut,\ndie twee vertrekken had. Petritzky woonde ook hier in het kamp met\nhem samen. Toen Wronsky met Jawschin de hut binnen kwam, sliep hij nog.\n\n"Opstaan! Genoeg geslapen!" riep Jawschin, die achter het schot was\ngegaan, en schudde den ruigharigen Petritzky, die met zijn neus in\nhet hoofdkussen lag gedrukt.\n\nPetritzky sprong dadelijk verschrikt op de knieen en keek in het rond.\n\n"Je broer is hier geweest en heeft mij gewekt.--Haal hem de\nduivel! heeft hij gezegd, en hij wil terugkomen."\n\nEn terwijl hij de dekens weer om zich trok, wierp hij zich op nieuw\nin de kussens.\n\n"Laat \'t toch, Jawschin!" riep hij geergerd uit, toen deze hem de\ndekens aftrok. "Laat mij toch met rust!" Hij keerde zich om en opende\nde oogen. "Zeg mij liever wat ik drinken moet. Ik heb een akeligen\nsmaak in de keel...."\n\n"Het best is een borrel!" zeide Jawschin op diepen\nbastoon. "Tareschenka! een glas brandewijn en augurken voor\nmijnheer!" riep hij toen; hij hield er blijkbaar van, zelf zijn stem\nte hooren.\n\n"Een borrel, dunkt je?" vroeg Petritzky, het voorhoofd en de oogen\nwrijvende. "Drink je mede? Goed, dan drinken we samen. Drink je ook,\nWronsky\'?" Hij stond op en wikkelde zich tot onder de armen in een\ngebloemde deken. "Er was eens een koning in Thule," zong hij in\nhet Fransch en kwam van achter het beschot te voorschijn. "Wil je\nmeedrinken, Wronsky?"\n\n"Och, loop naar den duivel!" antwoordde deze en trok een andere jas\naan, die zijn oppasser hem aanreikte.\n\n"Waarheen nu?" vroeg Jawschin, daar op dit oogenblik het driespan\nvoor kwam.\n\n"Naar de stallen; ook naar Briansky moet ik nog wegens de paarden,"\nantwoordde Wronsky.\n\nHij sprak de waarheid. Hij wilde inderdaad nog naar Briansky, die\ntien werst van Pargalowo woonde, om hem het geld voor de paarden te\noverhandigen. Maar de vrienden begrepen dadelijk, dat Briansky niet\nhet eenige doel van zijn rit was. Petritzky ging voort met zingen,\npinkte met de oogen tegen Jawschin en spitste de lippen, alsof hij\nzeggen wilde: "Wij weten wel, welk een Briansky dat is!"\n\n"Verlaat je maar niet!" vermaande Jawschin en ging toen, om het gesprek\naf te leiden, onmiddellijk voort: "Hoe maakt het de roodschimmel?"\n\n"Halt!" riep Petritzky achter den naar buiten gaanden Wronsky:\n"Je broeder heeft een briefje voor je achter gelaten! Maar wacht,\nwaar heb ik het toch gelaten?"\n\nWronsky bleef staan. "Waar is het?"\n\n"Ja, waar is het? Dat is de vraag," antwoordde Petritzky nadenkend\nen legde den vinger tegen den neus.\n\n"Zeg het dan toch! Wees toch niet zoo zot!" zeide Wronsky.\n\n"In de kachel heb ik het niet gestoken. Hier ergens moet het zijn."\n\n"Nu, klets toch geen onzin. Waar is het briefje?"\n\n"Waarachtig, ik ben het vergeten. Of zou ik het maar gedroomd\nhebben? Wacht een oogenblik. Erger je toch zoo niet. Als je gisteren,\nzooals ik, vier flesschen den kop had afgeknepen, zou je vergeten\nzijn, waar je zelf had gelegen. Maar wacht even, \'t zal mij dadelijk\nwel te binnen schieten."\n\nEn hij liep achter het beschot terug en ging weer in \'t bed liggen.\n\n"Zoo lei ik en daar stond hij. Ja, ja, ja.... Hm! zie je? Daar is\nhet!" en hij haalde van onder de matras het briefje te voorschijn,\ndat hij daar bewaard had.\n\nWronsky nam het briefje; het was, zooals hij verwacht had, van zijn\nmoeder, en daarbij lag een briefje van zijn broeder, die hem schreef,\ndat hij hem noodzakelijk moest spreken. Wronsky wist, dat het steeds\ndezelfde zaak betrof. "Wat gaat het hun aan?" dacht hij en stak den\nbrief weg om hem onderweg opmerkzamer te lezen.\n\n"Wronsky!" riep iemand, toen hij reeds in het voorhuis was gekomen,\nachter hem.\n\n"Wat?"\n\n"Je moet eerst het haar laten knippen; dat weegt anders te zwaar,\nvooral op den schedel."\n\nWronsky begon inderdaad op den schedel al wat kaal te worden. Hij\nlachte vroolijk, liet zijn witte tanden zien en de muts over de kale\nplek schuivend, ging hij het huis uit en sprong in zijn kales.\n\n"Naar de stallen!" luidde zijn bevel en hij nam de brieven om ze\nte lezen, maar bedacht zich weer en las ze niet, om zich niet op te\nwinden, voor hij zijn paard had gemonsterd.\n\n\n\n\n\nXVII.\n\n\nDe stallingen bestonden uit afgeschoten ruimten in een planken schuur\nnabij den renbaan. Hij had zelf het paard nog niet gezien. In de\nlaatste dagen had hij het zelf niet meer bereden, maar het overgelaten\naan den pikeur. Nauwelijks verliet hij de kales, toen reeds de groom,\ndie zijn rijtuig van verre herkend had, den pikeur naar buiten\nriep. Deze, een lange Engelschman in hooge laarzen en een kort buis\nmet een bosje haar onder de kin, naderde hem met den stijven gang,\ndie allen jockeys eigen is, en met de ellebogen buitenwaarts gebogen.\n\n"En? Hoe gaat het met Froe-Froe?" vroeg Wronsky in het Engelsch.\n\n"All right, sir," klonk de diepe stem van den Engelschman. "Ga liever\nniet bij haar," voegde hij er bij en nam zijn hoed af. "Ik heb haar\neen muilkorf aangedaan, die haar zeer opwindt: beter er niet heen te\ngaan! dat zou het paard nog meer opwinden."\n\n"Neen, ik moet toch naar binnen; ik wil het zien."\n\n"Gaan we dan!" antwoordde de Engelschman kortaf en ging met zijn\nzwenkende ellebogen vooruit. Zij gingen het kleine erf voor de barak\nop. De dienstdoende stalknecht, een flinke borst in een wit buis\nen met een bezem in de hand, ontving hen hier en volgde hen in den\nstal. Daar stonden vijf paarden tusschen de palen, en Wronsky wist,\ndat ook zijn gevaarlijkste rival, Machatins Gladiator, daar was\naangekomen. Hij zou dien Gladiator nog liever dan zijn eigen paard\ngezien hebben, maar het gold hier als een gepaste maatregel, dat hij\nhet niet zien en naar zijn eigenschappen niet vragen mocht. Terwijl hij\nden middelgang doorging, opende de knecht de tweede standplaats links,\nen Wronsky zag een groot bruin paard met witte voeten staan. Hij wist,\ndat dit Gladiator was, maar met het gevoel van iemand, die zijn oogen\nvan een geopenden vreemden brief afwendt, keerde hij zich om en ging\nnaar Froe-Froe\'s standplaats.\n\n"Dat was het paard van Mach.... Mack ... Ik zal nooit deze namen\nleeren spreken," zeide de Engelschman en wees met zijn vuilen duim\nterug naar de standplaats van Gladiator.\n\n"Van Machatin; ja dat is een gevaarlijk mededinger," antwoordde\nWronsky.\n\n"Als u hem bereedt, zou ik op hem wedden," zeide de Engelschman.\n\n"Hij is sterker, maar Froe-Froe gespierder," zeide Wronsky tevreden\nlachend over den lof zijner rijkunst.\n\n"Bij een wedren met hindernissen ligt alles aan den rijder en aan den\n"_pluck_," meende de Engelschman. Niet slechts gevoelde Wronsky zich\ndoor _pluck_, dat is moed, beradenheid, voldoende bezield, maar hij\nwas overtuigd, dat niemand ter wereld dezen _pluck_ meer kon bezitten\ndan hij.\n\n"Weet gij wel zeker, dat het niet meer noodig is ze te laten\nzweeten?" vroeg hij den Engelschman.\n\n"Het is niet noodig," antwoordde deze. "Maar wees zoo goed niet zoo\nluid te spreken; het paard windt zich anders op."\n\nMen hoorde het paard in de gesloten standplaats met de pooten op het\nstroo stampen. Hij opende de deur en Wronsky ging nu den stal binnen,\nwaar het maar half licht was. Met een enkelen blik nam hij de geheele\ngestalte van zijn lieveling op. Froe-Froe was van middelbare grootte en\nniet zonder gebreken, zij was fijn van beenderen, haar vooruitkomende\nborst was smal. Het achtergedeelte viel te veel af, in de voorpooten\nen nog meer in de achterste kon men eenige kromming opmerken. Ook\nde spieren aan de voeten waren niet bizonder sterk gevormd; de\nbeenderen onder de knieen schenen, van voren gezien, niet dikker\ndan een vinger, maar van ter zijde deden zij zich ongemeen sterk\nvoor. Overal, behalve in de ribben, scheen zij als te zamen gedrukt\nen uitgerekt. Maar haar hoofddeugd, waarvoor alle gebreken verdwenen,\nwas dat zij bloed, temperament, ras had. Haar geheele lichaam, vooral\nde kop, kenmerkte zich door fijnheid, maar daarbij door vastheid en\nenergie. Men kon veronderstellen, dat zij behoorde tot die dieren,\ndie slechts niet spreken, omdat de mechanische samenstelling van den\nmond het niet veroorlooft. Toen Wronsky bij haar binnen kwam, snoof\nzij de lucht diep in, zag nu van de eene dan van de andere zijde naar\nhem, terwijl zij den muilkorf schudde en hinnekend nu met den eenen\ndan met den anderen poot stampte.\n\n"Ziet u, hoe opgewonden zij is," zeide de Engelschman.\n\nEerst toen Wronsky dicht bij den kop ging staan, werd het dier rustig\nen zijn spieren sidderden onder de fijne, gladde huid. Wronsky streek\nover den geaderden hals en naderde met zijn gezicht de opgesperde\nneusvleugels, die week en zacht waren als de vlerken van een vleermuis.\n\n"Stil, rustig, mijn beste," zeide Wronsky en streek het paard over\nden rug. Toen ging hij, in het blijde bewustzijn dat het zich in den\nbesten toestand bevond, weer den stal uit.\n\nDo opgewondenheid van het paard had zich aan hem medegedeeld; hij\nvoelde het bloed naar het hart stroomen en had wel als het paard\nwillen trappelen en luide zijn geestdrift te kennen geven.\n\n"Nu, ik vestig op haar al mijn hoop," zeide hij tot den\nEngelschman. "Alzoo om half zeven op het terrein."\n\n"Alles zal in orde zijn," antwoordde deze. "Maar waar rijdt u nu\nheen, mylord?"\n\nWronsky hief verrast het hoofd op en zag, zooals hij dat zeer goed\nverstond, den Engelschman in plaats van in de oogen op het voorhoofd,\nblijkbaar verwonderd over zijn driestheid. Maar terwijl hij bedacht,\ndat de Brit bij zijn vraag in hem niet den heer, maar slechts den\njockey zag, antwoordde hij: "Ik moet naar Briansky; binnen een uur\nben ik weer terug.--Hoe dikwijls doet men mij heden die vraag,"\ndacht hij en bloosde toen, wat hem anders zelden gebeurde.\n\nDe Engelschman zag hem onderzoekend aan en toen, alsof hij wist, waar\nWronsky eigenlijk wilde heenrijden, voegde hij er bij: "De hoofdzaak\nbij het rijden is, kalm te zijn, U moet alle verdrietelijkheden\nvermijden en zich door niets laten ontstemmen."\n\n"All right!" antwoordde Wronsky lachend, sprong in de kales en riep:\n"Naar Pargalewo!"\n\nNauwelijks hadden ze eenige schreden ver gereden, toen het begon\nte regenen.\n\n"Dat is erg," dacht Wronsky. "Het was al morsig genoeg, maar nu wordt\nde geheele renbaan een moeras!"\n\n"Wat gaat hun dat aan?" dacht hij. "Waarom houden zij allen het voor\nhun plicht, zich om mij te bekommeren? Als het een gewone liaison was,\ndan zouden zij mij met rust laten. Maar zij merken wel, dat het geen\nspel is. Dat begrijpen zij niet, dat ergert hen. Zij hebben er geen\nbegrip van wat liefde is, en zij zullen het niet begrijpen, dat er\nzonder deze liefde voor ons geen geluk, geen ongeluk, geen leven is."\n\nHij was boos op hem om hun bemoeizucht, en juist daarom het meest, dat\nzij gelijk hadden. Hij gevoelde de onhoudbaarheid van zijn en Anna\'s\npositie en de bezwaren daaraan verbonden, daar hun liefde voor het\noog der wereld was blootgesteld en zij toch beiden godwongen waren\nte liegen en te veinzen. Hij gevoelde dat deze toestand zoo niet lang\nmocht duren.\n\n"Ja, vroeger was zij ongelukkig, maar kalm en fier; maar thans kan die\nkalmte en dat hoog gevoel van eigenwaarde haar niet meer eigen zijn,\nal laat zij het ook niet merken... Dat moet een einde nemen!" Voor\nde eerste maal kwam hij helder tot het bewustzijn, dat die valsche\ntoestand hoe eerder hoe beter moest ophouden. "Al het andere laten\nvaren en hier of daar heen vluchten, zij en ik alleen met onze liefde!"\n\n\n\n\n\nXIX.\n\n\nDe regen had niet lang geduurd en toen Wronsky het dorp binnen reed,\nscheen de zon reeds weer en de daken der landhuizen en de oude linden\nin de tuinen aan beide zijden der hoofdstraat blonken in vochtigen\nglans en het water droop en vloeide lustig van boomen en daken. Hij\ndacht er niet meer aan, dat deze regen de renbaan had kunnen bederven,\nmaar verheugde er zich veeleer over, daar hij nu zeker was Anna te\nhuis te treffen, en zooals hij hoopte, geheel alleen, want hij wist,\ndat Alexei Alexandrowitsch eerst onlangs uit het Duitsche bad was\nteruggekeerd en Petersburg nog niet weer had verlaten. Hij stapte uit\nen ging, naar zijn gewoonte, om geen opzien te verwekken, in plaats\nvan voor in het huis eerst den achter hetzelve gelegen tuin in.\n\n"Is mijnheer te huis?" vroeg hij aan den tuinman.\n\n"Neen, maar de barina wel. Wil u maar voor de trappen opgaan; daar\nzal men u open doen."\n\n"Neen, ik zal de achterdeur maar ingaan."\n\nHij wilde haar verrassen, daar zij hem niet verwachtte. Voorzichtig\nvoortgaande en den sabel in de hand houdende, naderde hij het van\nbloemen omgeven terras, dat naar den tuin voerde. Anna zat alleen in\nde veranda; zij wachtte op de terugkomst van haar zoontje, die uit\nwandelen gegaan en door den regen overvallen geworden was. Zij had een\nknecht en een dienstmeisje uitgezonden om hem te zoeken en naar huis\nte brengen. Zij zat in een rijk geborduurd wit kleed in een hoek der\nveranda tusschen bloemen en bemerkte den naderenden Wronsky niet. Met\nhet zwartgelokte hoofd gebogen, drukte zij het voorhoofd tegen een\nkouden verlakten gieter, die op de leuning van het hek stond en dien\nzij tusschen haar beide fraaie handen hield, waaraan hij de hem zoo\nwel bekende ringen zag glinsteren. De schoonheid harer gestalte,\nhaar hoofd, haar hals en haar armen frappeerden Wronsky steeds\nop nieuw. Hij bleef staan en beschouwde haar met verrukking. Zij\ngevoelde zijn nabijheid, schoof den gieter van zich af en keerde hem\neen ontgloeiend gelaat toe.\n\n"Wat is het? Gevoelt ge u niet wel?" vroeg hij in het Fransch en\nnaderde haar. Hij wilde op haar toeijlen, maar zich bedenkend, zag hij\nvooraf naar de balkondeur terug en bloosde, zooals hij somwijlen deed,\nals hij zich verlegen gevoelde.\n\n"Neen, ik ben volkomen wel," antwoordde zij, stond op en drukte zijn\nhaar toegereikte hand. "Ik had je niet verwacht."\n\n"Mijn God, welke handen!" zeide hij.\n\n"Ge hebt mij verschrikt. Ik ben alleen te huis en wacht op Serescha,\ndie uit wandelen is gegaan. Zij komen van die zijde." Maar terwijl\nzij trachtte kalm te schijnen, beefden haar lippen.\n\n"Vergeef mij, dat ik gekomen ben; maar ik wilde dezen dag niet\nverliezen zonder je gezien te hebben," ging hij in het Fransch voort.\n\n"Wat zoude ik vergeven? Ik verheug mij zoo!"\n\n"Maar gij zijt niet geheel wel, of treurig," zeide hij, zonder haar\nhand los te laten, en boog zich over haar: "Waaraan hebt ge zooeven\ngedacht?"\n\n"Steeds aan hetzelfde," antwoordde zij met een lachje. Zij sprak de\nwaarheid; ieder oogenblik, wanneer en waar men haar gevraagd had,\nwaaraan zij dacht, zou zij hebben kunnen antwoorden: "Steeds aan\nhetzelfde, aan mijn geluk en mijn ongeluk."\n\nZij vroeg hem naar den wedren, en daar hij haar opgewonden vond,\nvertelde hij haar, om haar te verstrooien, van de voorbereidselen\nvoor den ophanden zijnden strijd.\n\n"Zal ik het zeggen of niet?" dacht zij, terwijl zij hem in de kalme,\nzoo liefdevol op haar gerichte oogen zag: "Hij is zoo gelukkig met\nzijn oogenblikkelijk ondernemen, dat hij nu de ernstige gevolgen niet\nzal begrijpen, die deze gebeurtenis voor ons hebben moet."\n\n"Maar ge hebt mij nog altijd niet gezegd," zeide hij, plotseling\nzijn verhaal afbrekend, "waaraan ge dacht, toen ik kwam. Ik smeek je,\nzeg het mij."\n\nZij antwoordde niet dadelijk. Zij boog het hoofd licht op zijde en\nzag hem met haar diepe oogen onderzoekend aan. Haar hand, die met een\nblad speelde, sidderde. Hij zag dat en zijn gelaat nam die stille\nen schuchtere uitdrukking aan van onvoorwaardelijke onderworpen\ntoewijding, die haar steeds in hem beviel.\n\n"Ik zou \'t hem niet vergeven als hij het niet in zijn vollen omvang\nkon begrijpen," dacht zij; "beter niets te zeggen. Waarom hem zoo op\nde proef te stellen." Haar hand speelde nog altijd met het blad en\nbeefde nog sterker.\n\n"Om Godswil," smeekte hij, haar hand grijpend, "spreek toch!"\n\n"Zal ik werkelijk...?"\n\n"Ja, ja, ja...."\n\nZij boog zich langzaam naar zijn oor en fluisterde zacht eenige\nwoorden; zij zag hem toen strak en onafgewend aan om den indruk\nharer woorden op hem waar te nemen. Hij verbleekte, wilde spreken,\nmaar begon niet; hij liet haar hand los en boog het hoofd.\n\n"Ja, hij heeft het in zijn geheele beteekenis begrepen," dacht zij\nen drukte dankbaar zijn hand. Maar zij dwaalde, als zij geloofde,\ndat deze gebeurtenis voor hem dezelfde beteekenis had als voor\nhaar. Sterker dan ooit overviel hem een gevoel van afkeer tegen iemand,\nhij wist niet wie die iemand was, Alexei Alexandrowitsch of hij zelf\nof een ander; hij begreep, dat nieuwe plichten voor hem ontstonden,\ndat hij haar helpen, haar redden moest, dat het zoo lang door hem\nmet verlangen gewenschte keerpunt nu eindelijk daar was, dat men nu\nvoor den echtgenoot niets meer mocht verbergen en dat men aan den\nzoo ondragelijk geworden toestand een eind moest maken.\n\nHij zag haar geroerd en met teedere genegenheid aan, kuste haar hand,\nstond op en ging zwijgend de veranda op en neder.\n\n"Ja," zeide hij beslist: "Noch gij noch ik beschouwen onze verhouding\nals een spel. Ons lot is nu beslist. Het is noodig, dat wij aan den\nleugen, waarin wij leven, een eind maken."\n\n"Een eind aan maken? Hoe er een eind aan maken?" vroeg zij zacht.\n\nZij was nu weer kalm geworden en een teedere lach verhelderde haar\ngelaat.\n\n"Gij moet uw man verlaten, wij moeten ons leven vereenigen."\n\n"Het is immers al vereenigd," antwoordde ze bijna onhoorbaar.\n\n"Ja, maar het moet geheel en voor altijd zijn."\n\n"Maar hoe, Alexei? Zeg mij dat...." Zij sprak dat met een soort van\nspotachtige onderwerping aan haar hopeloozen toestand. "Is er dan in\nhet geheel geen andere uitweg? Ik ben immers de vrouw van mijn man."\n\n"Elke toestand is te veranderen; men moet slechts den vasten wil\nhebben. Elke toestand is beter dan die, waarin ge nu leeft. Ik zie,\nhoe ge u kwelt om alles, om de menschen, om uw man, om uw zoon."\n\n"Om mijn man volstrekt niet," zeide zij eenvoudig; "aan hem denk ik in\n\'t geheel niet, hij bestaat voor mij in \'t geheel niet."\n\n"Dat zegt ge niet oprecht. Ik ken u. Je kwelt je ook om hem."\n\n"Hij weet het toch niet," zeide zij en plotseling bedekte een vlammend\nrood haar gelaat; tranen der schaamte drongen uit haar oogen: "Ach,\nwij willen van hem niet meer spreken."\n\n\n\n\n\nXX.\n\n\nMaar Wronsky was besloten heden haar alles te zeggen, wat hij zeggen\nmoest.\n\n"Of hij het weet of niet." zeide hij op zijn gewonen vasten en\nbeslisten toon, "dat gaat ons niet aan. Maar zooals nu kan het met ons,\nmet u niet blijven."\n\n"Maar wat kan er dan gedaan worden?" vroeg zij weer met lichte ironie.\n\n"Hem alles bekennen en hem dan verlaten."\n\n"Nu goed, veronderstel, dat ik het deed," antwoordde zij; "maar weet\nge, hoe het dan zou gaan? Dit kan ik je nauwkeurig vooruit zeggen." En\neen booze blik verving de zooeven nog zachte uitdrukking in haar\noogen: "O! gij bemint een ander en houdt met hem een misdadigen\nomgang!" zeide zij haar man nabootsend en legde den klemtoon op\nhet woord "misdadig."--"Ik heb van godsdienstig, sociaal en zuiver\nfamiliaar standpunt uit je gewaarschuwd voor de gevolgen. Maar je hebt\nniet naar mij gehoord. Nu kan ik mijn naam en dien ....\' _van mijn\nzoon_, wilde zij er bijvoegen, maar over haar zoon wilde zij niet\nspottend spreken .... "niet laten compromitteeren en zoo verder op\ndeze manier. Bovendien zal hij mij op zijn diplomatische wijze klaar\nen bepaald te kennen geven, dat hij mij niet vrij kan laten, en zal\ntevens, zooveel van hem afhangt, alle mogelijke maatregelen aangrijpen\nom een openlijk schandaal te verhinderen. En hij zal dat ook even\nordelijk en kalm, als hij het gezegd heeft, weten uit te voeren. Zoo\nzal het gaan," zeide zij, zich steeds meer opwindend; "want dat is\ngeen mensch, maar een machine, en wel onder zekere omstandigheden,\nals zij gestoord wordt, een zeer gevaarlijke machine...." en nu dacht\nzij aan al de zonderlingheden in zijn persoonlijkheid, in zijn manier\nvan zich uit te drukken, en legde hem alles ten laste, wat zij maar\nonaangenaams en slechts aan hem vinden kon, en vergaf hem niets, omdat\nzij zelf zulk een verschrikkelijke schuld tegen hem op het geweten had.\n\n"Maar Anna," zeide Wronsky op den toon van zacht verwijt om haar\nkalmer te stemmen; "het is toch noodig hem alles te zeggen. Naar\ngelang van zijn maatregelen kunnen wij dan de onze nemen."\n\n"Gij meent dus _vluchten_!?"\n\n"Als het noodig is, waarom niet? Zoo voort te leven als tot nu toe is\nonmogelijk. Niet om mijnentwil, maar ik zie, hoe gij daaronder lijdt."\n\n"Ja, vluchten! opdat ik slechts uw liefje word!" bracht Anna boos\ndaar tegen in.\n\n"Anna!" zeide hij verwijtend.\n\n"Ja," ging zij voort, "alles kan te gronde gaan als ik maar uw liefje\nword!" Zij wilde weer iets van haar zoontje zeggen, maar zij vermocht\nzijn naam niet uit te spreken.\n\nWronsky was geheel onthutst door haar manier van doen. Hij kon niet\nbegrijpen, hoe zij, bij haar sterke, eerlijke natuur, dezen toestand\nvan bedrog kon verdragen zonder te wenschen, in elk geval daaruit\nbevrijd te worden, want hij vermoedde niet, dat de hoofdoorzaak in\nhet enkele woord "zoon," dat zij niet vermocht uit te spreken, was\ngelegen. Dacht zij aan haar zoon en zijn toekomstige verhouding tot\nzijn moeder, die zijn vader had verlaten, dan greep haar zulk een\nontzetting aan over hetgeen zij gedaan had, dat zij zich beijverde,\ndaarover in het geheel niet verder na te denken, maar slechts\nhaar handelwijze als vrouw met bedriegelijke gronden en woorden\nte verontschuldigen, opdat maar alles bij het oude bleef en zij de\nverschrikkelijke vraag, wat van den zoon zou worden, konde vergeten.\n\n"Ik smeek je, ik bezweer je," zeide zij plotseling op geheel\nveranderden, op oprechten en teederen toon, terwijl zij zijn hand\ngreep; spreek nimmer van deze zaak...."\n\n"Maar, Anna ...!"\n\n"Neen, nimmer! Laat dat aan mij over. Ik ken al het vernederende\nvan mijn toestand. Maar dat is niet zoo licht te veranderen, als\ngij denkt. Spreek daar niet meer van. Wil je \'t mij belooven? Beloof\nhet mij...."\n\n"Ik beloof alles, maar dat stelt me niet gerust, te minder nadat\nje zoo tot mij gesproken hebt. Ik ben niet eerder gerust, voor gij\nhet zijt...."\n\n"Ik?" bracht zij er tusschen in, "ja, ik kwel me somwijlen. Maar dat\nzal voorbij gaan, als gij er mij niet meer aan herinnert. Dan slechts\nkwel ik mij."\n\n"Dat begrijp ik niet," antwoordde hij.\n\n"Ik weet, dat leugen en bedrog in strijd is met uw eerlijke natuur,\nen het doet me daarom leed om uwentwil. Ik denk dikwijls, dat ge uw\nleven voor mij hebt te gronde gericht."\n\n"En ik dacht juist omgekeerd, dat gij om mijnentwil alles hebt\nopgeofferd. Ik kan het mij niet vergeven, dat ge nu zoo ongelukkig\nzijt."\n\n"Ik ongelukkig?" sprak zij, terwijl zij naar hem toetrad en hem\nmet een blik vol liefde aanzag: "Ik ben als een hongerige, dien\nmen gespijzigd heeft; wellicht mag hij nog huiveren en zijn gewaad\ngescheurd zijn, maar ongelukkig is hij niet. Ongelukkig--ik? Neen,\nhet is mijn geluk ..."\n\nHier hoorde zij plotseling de stem van haar zoontje. Met haastigen\nblik overzag zij het geheele terras en stond toen driftig op. Haar\noog ontvlamde in den hem bekenden gloed, ze hief haar schoone, met\nringen versierde handen op en nam zijn hoofd daar tusschen; een lange\ndiepe blik, haar geopende mond naderde hem en zo kuste hem snel op\nden mond en de beide oogen en schoof hem toen weer van zich af. Zij\nwilde zich verwijderen, maar hij hield haar terug.\n\n"Wanneer?" fluisterde hij.\n\n"Om een uur," fluisterde zij terug, loosde een diepe zucht en ging\ntoen met lichten, snellen tred haar zoontje te gemoet.\n\nWronky zag op de pendule en verliet haastig de veranda.\n\n\n\n\n\nXXI.\n\n\nWronsky had op de pendule gezien, maar was zoo opgewonden en nog\nzoozeer met zijn gedachten gevuld geweest, dat hij den wijzer wel had\ngezien, maar zijn beteekenis niet had begrepen. Hij ging voorzichtig\nnaar zijn rijtuig, dat op de slijkerige landstraat stond. De koetsier\nwas op den bok ingeslapen. Hij wekte hem, sprong in de kales en\nbeval hem naar Briansky te rijden. Zij hadden wel reeds zeven werst\ngereden, toen Wronsky eerst in zoover tot bezinning kwam, dat hij op\nhet horloge zag en dadelijk begreep, dat het al half zes was en hij\nzich veel had verlaat.\n\nDien dag hadden er verscheiden wedrennen plaats: Een wedren in\nafgesloten ruimte, een andere officierswedren en dan de zijne. Bij\ndezen kon hij nog tijdig genoeg aankomen, al reed hij eerst naar\nBriansky; het hof zou dan al wel bijeen zijn, en dit was onaangenaam;\nmaar hij had het Briansky vast beloofd en derhalve beval hij\nden koetsier de paarden niet te sparen. Hij kwam bij Briansky,\nbleef slechts vijf minuten en toen ging het in vollen galop weer\nterug. Dit snelle rijden gaf hem zijn kalmte weder. Zijn gedachten\nrichtten zich nu in vroolijke spanning op den ophanden zijnden wedren\nen slechts nu en dan vloog de voorstelling van het tegen den nacht\nafgesproken rendez-vous als een heldere straal door zijn phantasie. Hij\nachterhaalde meerdere equipages, die van de villa\'s of van Petersburg\nnaar de renplaats reden.\n\nIn zijn woning vond hij slechts zijn staljongen, die hem aan de deur\nopwachtte en hem terwijl hij zich verkleedde, mededeelde, dat de\ntweede wedren reeds was begonnen, dat vele heeren naar hem gevraagd\nhadden en dat de stalknecht er ook al geweest was.\n\nNadat hij zich zonder overhaasting had verkleed, reed hij naar de\nstallen van de wedrenplaats. Toen hij de barak binnen trad, hoorde\nhij schellen. De tweede wedren nam juist een aanvang. Daarbuiten voor\nden stal had hij Machatins Gladiator ontmoet, die in een oranjekleurig\nmet donkerblauw afgezet dek naar de hippodroom werd geleid.\n\n"Waar is Kord?" vroeg hij den stalknecht.\n\n"In den stal bij het zadelen."\n\nIn de geopende standplaats stond Froe-Froe reeds gezadeld. Men wilde\nze naar buiten leiden.\n\n"Heb ik mij verlaat?"\n\n"All right, all right! Alles in orde!" antwoordde de Engelschman. "Wind\nu niet op." Wronsky\'s onderzoekende blik vloog nog eens over\nde sierlijke vormen zijns lievelings en toen ging hij weer naar\nbuiten. Hij naderde de tribune in het gunstigst oogenblik om de\nopmerkzaamheid niet tot zich te trekken. De tweede wedren was\njuist geeindigd; alle oogen waren op een cavalerie-gardist en\nachter hem op een lijfhuzaar gericht, die de laatste krachten hunner\npaarden aanspoorden en den paal naderden. Van alle zijden drongen de\nvolksmenigte en de soldaten op den paal toe, en hierdoor kon Wronsky\nzich onbemerkt onder de menigte mengen.\n\nWronsky vermeed opzettelijk de groepen der aanzienlijken, die zich\nvoor de tribune vrij bewogen en met elkander spraken. Hij bemerkte daar\nmevrouw Karenin, vorstin Betsy en de vrouw van zijn broeder, maar, om\nniet afgeleid te worden, naderde hij hen niet. Maar ieder oogenblik\nontmoette hij kennissen, die hem aanspraken, hem bizonderheden van\nden afgeloopen wedren verhaalden en hem vroegen, waarom hij zoo laat\nwas gekomen.\n\nOp het oogenblik, toen de overwinnaars van den laatsten wedren naar de\ntribune geleid werden om hun prijzen te ontvangen, ontmoette Wronsky\nzijn oudsten broeder Gregorius, een overste met vangsnoeren; klein\nvan gestalte, maar even breed geschouderd als Alexei, nog schooner\nen blozender van kleur, maar met een gloeienden neus en het kennelijk\ngezicht van een drinker.\n\n"Heb je mijn briefje ontvangen?" vroeg hij. "U zelf vindt men nooit."\n\nGregor Wronsky was, in weerwil van zijn uitspattingen en onmatig\ndrinken, een volkomen hoveling. Terwijl hij met zijn broeder sprak\nover een zaak, die voor dezen hoogst onaangenaam was, vergat hij niet,\ndat vele oogen op hem konden gevestigd zijn en behield hij een vroolijk\nonbevangen gelaat, alsof zij over iets zeer onbeduidends spraken.\n\n"Ik heb het ontvangen en begrijp werkelijk niet waarover ge u bezorgd\nmaakt." antwoordde Alexei.\n\n"Ik maakte mij bezorgd, omdat men mij zeide, dat je nog niet hier\nwaart en dat men u Maandag in Pargalowo gezien had."\n\n"Er zijn dingen, waarover alleen hun een oordeel toekomt, die er bij\ngeinteresseerd zijn, en daartoe behoort ook de zaak, waarmede gij\nmeent u te moeten bezig houden."\n\n"Ja, maar dana moet men niet ..."\n\n"Ik verzoek je, u daarin niet te mengen. Dat is alles."\n\nAlexei Wronsky was bleek geworden en zijn onderlip beefde, wat hem\nzelden gebeurde. Zijn broeder wist dat dit een kwaad teeken was en\nlachte vroolijk als te voren.\n\n"Ik wilde je moeders brief maar geven," antwoordde hij; "maar wind\nje voor den wedren niet op. Bonne chance!" voegde hij er lachend bij\nen verwijderde zich.\n\nMaar dadelijk na hem sprak weer iemand anders met vrienschappelijken\ngroet Wronsky aan.\n\n"Wel, je kent je vrienden niet. Bonjour, mon cher!" zeide Stipan\nArkadiewitsch, die hier met zijn frisch gelaat en wel onderhouden\nbaard niet minder schitterend dan in Moskou. "Ik ben gisteren hier\ngekomen en verheug mij buitengewoon u spoedig in je zegepraal te\nzullen zien. Wanneer zien wij elkander weer?"\n\n"Kom morgen aan de officierstafel," zeide Wronsky, en zich\nverontschuldigend, ging hij naar het midden der renbaan, waar men de\npaarden voor den grooten wedren met hindernissen heenleidde.\n\nDe met zweet en modder bedekte, afgereden en uitgeputte paarden\nwerden hier door de stalknechts geleid naar huis gevoerd, terwijl\nvoor en na de nieuwe, meest Engelsche paarden verschenen, die in\nhun dekken en met hun sterk ingetrokken buiken er als zonderlinge,\ngroote vogels uitzagen. Rechts werd de schoone, gracieuse Froe-Froe\nvoorgeleid; zij schreed op haar elastische en lange enkels en hoeven\nals op springveeren voort. Niet ver van haar af werd Gladiator het\ndek afgenomen.\n\nWronsky wilde naar zijn paard gaan, maar andermaal werd hij door een\nbekende opgehouden.\n\n"Daar is Karenin," zeide deze. "Hij zoekt zijn vrouw. Zij zit in het\nmidden der tribune. Hebt ge haar al gezien?"\n\n"Neen," antwoordde Wronsky en zonder naar de tribune te zien ging\nhij naar zijn paard.\n\nNauwelijks had Wronsky kunnen onderzoeken, of zijn paard goed\ngezadeld was, toen de ruiters reeds naar de tribune werden geroepen\nom hun nummers te trekken. Met ernstige, strenge, ook wel met bleeke\ngezichten traden zeventien officieren naar de bus en trokken er de\nnummers. Wronsky bekwam nummer 7. Toen klonk het commando: "Opstijgen!"\n\nIn het gevoel, dat hij en de overige ruiters nu het middelpunt\nvan alle op hen gerichte oogen waren, naderde Wronsky zijn paard\nin dien gespannen toestand, die hem altijd bezonnen en rustig in\nzijn bewegingen maakte. Kord had zich ter eere van den dag in zijn\nparade-costuum gestoken, een zwarten tot boven dichtgeknoopten jas,\nsterk gesteven halsboord, waarop zijn kinnebakken rustten, zwarten hoed\nen kaplaarzen. Hij was als altijd kalm en vol gevoel van eigenwaarde\nen hield zelf het paard aan beide teugels. Froe-Froe sidderde als in de\nkoorts en haar vurig oog zag schuins naar den naderenden Wronsky. Deze\nschoof den vinger onder het zadel. De Engelschman vertrok den mond,\nhetwelk een lach beteekende, omdat men zijn zadel onderzocht.\n\n"Ga maar opzitten, mylord; u moet zich minder opwinden."\n\nWronsky keerde zich nog eenmaal naar zijn rival toe. Hij wist,\ndat hij hem bij het rijden niet meer zien zou. Twee strijders\nreden al naar de plaats van waar afgereden zou worden. Galzin,\neen vriend en een der gevaarlijke mededingers van Wronsky, draaide\nmet een bruinen hengst, die hem niet wilde laten opzitten, in het\nrond. Een kleine lijfhuzaar in een nauwe rijbroek reed, in navolging\nvan den Engelschman, krom als een kater, in galop. Vorst Kusowlew\nzat doodsbleek op een volbloed merrie, die een Engelschman aan den\nteugel leidde. Wronsky en al zijn kameraden kenden Kusowlew en zijn\neigenaardigheden, namelijk zijn buitengewoon groote eerzucht en zijn\nzwakke zenuwen. Hij vreesde overal en voor alles en was zelfs bang om\nop een paradepaard te rijden; maar heden, juist omdat het gevaarlijk\nwas en men den hals kon breken en bij elke barriere een dokter met\neen lazaretwagen en een pleegzuster gereed stonden, juist daarom\nhad hij besloten mede te rijden. Hun blikken ontmoetten elkander en\nWronsky knikte Kusowlew vriendelijk en bemoedigend toe. Slechts een,\nzijn voornaamsten mededinger, Machatin op zijn Gladiator, zag hij niet.\n\n"Haast u niet," zeide Kord tot Wronsky, "en denk aan een zaak, mylord:\nbij hindernissen mag u niet ophouden of mennen, maar moet u het paard\nzelf laten doen, wat het wil."\n\n"Goed, goed," antwoordde Wronsky en greep de teugels.\n\n"Als u kunt, neemt u de leiding weer op; overigens moet u tot op het\nlaatste oogenblik niet wanhopen, zelfs niet als u achter blijft."\n\nHet paard had geen tijd een beweging te maken, toen Wronsky al vast\nop het krakende leder van den zadel zat. Alsof zij niet wist, met\nwelken voet zij het eerst zou aantreden, rukte Froe-Froe met haar\nlangen hals aan de teugels en liet den ruiter op haar langen rug als\nop springveeren wippend op- en neergaan. Kord ging, zijn schreden\nverhaastend, achter haar.\n\nZij naderden reeds de plaats, vanwaar afgereden zou worden. Eenigen\nder ruiters bevonden zich voor hen, anderen meer terug, toen Wronsky\nplotseling achter zich op de slijerige baan den galop van een paard\nhoorde, en onmiddellijk daarop sprong Machatin hem op zijn Gladiator\nmet zijn witte pooten voorbij. Machatin lachte hem toe, maar Wronsky\nzag hem onvriendelijk aan. Hij was hem niet genegen en nu hield hij\nhem voor zijn gevaarlijksten tegenstander en het ergerde hem, dat hij\nhem voorbij galoppeerde en Froe-Froe daardoor opgewonden maakte. Deze\nhief het linkerbeen op tot den galop en na twee zetten ging zij,\nzich over den straf aangetrokken teugel ergerend, in een stootenden\ndraf over. Kord fronste het voorhoofd en liep achter Wronsky heen.\n\n\n\n\n\nXXII.\n\nDe wedren ving niet aan in de baan zelf, maar drie honderd meter\nbuiten dezelve, en op dit gedeelte bevond zich de eerste hindernis,\neen gracht van drie meter breed, die de ruiters naar believen konden\noverspringen of doorrijden. Driemaal plaatsten de ruiters zich in\neen rij, maar telkens kwam een paard te ver naar voren en men moest\nandermaal de rij formeeren. Eindelijk, de vierdemaal gelukte het\nen "voorwaarts!" klonk het commando. Alle oogen en kijkers van de\ntribune waren op den bonten ruitertroep op het oogenblik van zijn\nafrijden gericht.\n\nDe opgewonden, zenuwachtige Froe-Froe verzuimde het eerste oogenblik,\nmeerdere paarden waren haar al voorgekomen, maar nog voor het water\nachterhaalde zij zonder moeite drie van hen, en slechts de met het\nachterlijf licht en gelijkmatig werkende Gladiator bleef haar voor\nen buitendien geheel vooraan de bevallige Diana, die den meer dooden\ndan levenden Kusowlew droeg.\n\nIn de eerste oogenblikken had Wronsky noch zich zelf noch het paard\nin zijn macht. Tot aan de eerste hindernis, de gracht, vermocht\nhij zijn paard niet te besturen. Gladiator en Diana kwamen bijna te\ngelijk aan dezelve--een, twee! hieven zij zich op en vlogen naar de\nandere zijde over; onmiddellijk achter hen hief zich ook Froe-Froe op,\nmaar op het oogenblik dat Wronsky zich nog in de lucht voelde zweven,\nzag hij plotseling schier onder de hoeven van zijn paard Kusowlew,\ndie aan den anderen oever met zijn Diana uit het water omhoog\nzocht te krabbelen. Kusowlew had namelijk dadelijk bij den sprong\nvan zijn paard den teugel losgelaten en natuurlijk moest dit deze\ngevolgen hebben. Wronsky vernam dit later, nu bemerkte hij slechts,\ndat zich daar, waar Froe-Froe haar voeten moest neerzetten. Diana\'s\nkop bevond. Maar als een kat onder het vallen maakte Froe-Froe onder\nden sprong een krachtige beweging in den rug en met de beenen, zoodat\nzij, zonder Diana aan te raken, voorbij vloog. Van nu af had Wronsky\nzijn paard geheel in zijn macht. Hij hield het terug met het oogmerk,\nde groote barriere eerst na Machatin over te springen, en hem dan op\nde eerste vrije ruimte voorbij te komen.\n\nDe groote barriere stond recht voor de tribune van het hof. De keizer,\nhet geheele hof en een menigte volks, allen hadden het oog op hem\ngevestigd en op Machatin, die een paardlengte voor hem reed, toen zij\neen bedekte barriere, den zoogenaamden "duivel", naderden. Wronsky\nbesefte dit, hoewel hij niets zag als de ooren en den kop van zijn\npaard, die hem tegen vliegenden grond en Gladiators witte voeten, die\nsnel en steeds op denzelfden afstand voor hem de maat sloegen. Daar\nhief Gladiator zich op en zonder ergens aan te stooten en terwijl\nzijn korte staart hoog opfladderde, verdween hij voor Wronky\'s\noogen. "Bravo!" hoorde men ergens een stem roepen. Op hetzelfde\noogenblik schemerden voor hem de planken der barriere. Zonder de\nbeweging te veranderen hief zijn paard zich onder hem op, de planken\nverdwenen en slechts hoorde hij achter zich een lichten klop. Door het\nzien van den vooruitgaanden Gladiator vurig geworden, had Froe-Froe\nzich wat te vroeg voor de barriere opgeheven en deze derhalve met een\nachterhoef aangeraakt. Maar haar gang bleef onveranderd en Wronsky zag,\ndat hij nauwkeurig den ouden afstand van Gladiator had behouden. Hij\nzag weer diens kruis, den korten staart en de snel uitslaande witte\nvoeten voor zich.\n\nOp dit oogenblik, toen Wronsky dacht, dat wel de tijd daar was om\nMachatin voorbij te komen, begon Froe-Froe, alsof zij de gedachten\nvan haar heer had geraden, van zelf Gladiator te naderen en wel aan\nde voordeeligtse zijde van de lijn. Maar Machatin gaf de lijn niet\nvrij. Wronsky overlegde, of men wellicht op de bocht van buiten voorbij\nzou kunnen komen, toen Froe-Froe dit reeds van zelf deed en al begon\nte vorderen. Haar van zweet al donker gekleurde schouder bevond zich\nreeds naast Gladiators kruis. Toen liepen zij een poos geheel naast\nelkander. Maar nu kwamen zij aan een hindernis en om deze niet in de\ngroote bocht te nemen, begon Wronsky met den teugel te werken, en\nspoedig kwam hij Machatin op de schuinsche hoogte voorbij. Wronsky\nzag zijn met modder bespat gezicht, het scheen hem zelfs toe te\nlachen. Wronsky was nu Machatin vooruit, maar hij bemerkte hem dicht\nachter zich en hoorde voortdurend den gelijkmatigen hoefslag en het\nkorte, krachtige snuiven uit de neusgaten van Gladiator.\n\nDe beide naaste hindernissen, een gracht en een barriere, werden\nzonder veel moeite overwonnen, maar Wronsky hoorde nu den hoefslag en\nhet snuiven achter zich naderen. Hij bestuurde Froe-Froe en voelde\nmet blijdschap, dat haar gang zich versnelde en Gladiators hoefslag\nweer was als te voren.\n\nWronsky leidde nu den ren van het paard, zooals Kord hem had geraden en\nhij zelf voornemens was geweest. Nu was hij van den uitslag zeker. Zijn\nopgewondenheid, zijn blijdschap, zijn teederheid voor Froe-Froe werden\nsteeds grooter. Hij had gaarne eens omgezien, maar dat durfde hij niet,\nen hij trachtte slechts zijn kalmte te vermeerderen en zijn paard niet\nsterker aan te drijven, ten einde het den voorraad kracht te laten\nbehouden, waarover, zooals hij bemerkte, Gladiator nog beschikte. Er\nbleef nu nog maar eene, doch de bezwaarlijkste hindernis over. Kon\nhij deze te boven komen, dan was hij overwinnaar. Hij naderde de\nbarricade. Hij en Froe-Froe bemerkte haar te gelijk en oogenblikkelijk\nbeving hen dezelfde twijfel. Hij bemerkte de weifeling van zijn paard\naan diens ooren en hief reeds de karwats op, maar zag nog tijdig,\ndat zijn twijfel ongegrond was. Froe-Froe verzamelde haar kracht\njuist zooals hij het dacht en wenschte, verhief zich en de kracht\nharer energie droeg haar ver over de gracht en in gelijken gang en\ndezelfde snelheid, zonder veel inspanning, ging zij met rennen voort.\n\n"Bravo, Wronsky!" hoorde hij uit een menschenhoop roepen; hij wist,\ndat het lieden en kameraden uit zijn regiment waren, en hij meende\nJawschins stem te herkennen, maar hij zag hem niet. Hij luisterde\nrugwaarts, wat achter hem geschiedde. "Overgesprongen!" dacht hij,\ntoen hij Gladiators hoefslagen weer achter zich hoorde.\n\nEr bleef nu nog een natte gracht van twee meter breedte over. Wronsky\nvestigde er zijn aandacht niet eens op; maar wenschende een zoo\ngroot mogelijken voorsprong te gewinnen, begon hij met de teugels\nte werken en ze naar de maat op te heffen en weder op den hals van\nhet paard te laten dalen. Hij bemerkte dat Froe-Froe haar laatste\nkrachten bezigde. Hals en schouders waren wit, maar ook aan de manen,\naan den kop en aan de spitse ooren hing het zweet bij droppels en\nzij ademde kort en scherp. Maar hij wist ook, dat haar voorraad\nvan kracht voor de nog ontbrekende zeshonderd meter toereikend zou\nzijn. Slechts daaraan, dat hij zich nader bij den grond bevond en\naan een bizondere elasticiteit van beweging bespeurde Wronsky, hoe\nzich de snelheid van zijn paard had vergroot. De gracht sprong het\nzonder bezwaar over. Het schoot er als een vogel over heen, maar op\nhetzelfde oogenblik bemerkte Wronsky tot zijn schrik, dat hij zelf\nde beweging van zijn paard niet gevolgd had, maar onbegrijpelijker\nwijze zich met een onvergefelijk slechte beweging op den zadel\nhad laten vallen. Daardoor werd de situatie plotseling een geheel\nandere; Wronsky zag, dat iets ongehoords was geschied; het was\nhem niet duidelijk wat, toen eensklaps dicht voorbij hem de voeten\nvan Gladiator schemerden en Machatin in den snelsten galop voorbij\nsuisde. Wronsky raakte met een voet den grond en op dezen voet zonk de\nzwaarte van zijn paard. Nog nauwelijks had hij zijn voet vrijgemaakt,\ntoen ook Froe-Froe reeds zwaar rochelend op zijde viel, en met haar\nfijnen met zweet bedekten hals vergeefsche pogingen aanwendde om zich\nweer op te richten. Zij lag aan zijn voeten bevende op den grond als\neen aangeschoten vogel. Wronsky\'s valsche beweging had haar den rug\ngebroken. Dat vernam hij veel later. Nu zag hij slechts dit eene,\ndat Machatin zich snel verwijderde en dat hij alleen wankelend op\nden modderigen grond stond en dat Froe-Froe zwaar rochelend voor hem\nlag, met den kop naar hem toegekeerd en hem met haar schoone oogen\naanstarende. Nog steeds niet begrijpend, wat er gebeurd was, rukte hij\nhet paard aan den teugel. Het sloeg om zich als een visch in het net,\ntrok de voorpooten bijeen, maar, niet in staat zich van achteren op\nte richten, sloeg het weder om zich en viel andermaal op zijde. Met\nhartstochtelijk ontsteld gelaat, bleek en met sidderende lippen,\nsloeg Wronsky het met de sporen onder den buik en begon weer aan den\nteugel te rukken--maar Froe-Froe bewoog zich niet, zij drukte den muil\nop den grond en zag haar meester met de schoone, sprekende oogen aan.\n\n"A--h!" kermde Wronsky, met de handen naar het hoofd grijpend, "wat heb\nik gedaan! De ren is verloren! En dat door eigen schuld. Beschamend,\nonvergefelijk! En dat arme, lieve, te gronde gerichte paard; ach! wat\nheb ik gedaan!"\n\nEen troep volks, officieren van het regiment, de dokter met zijn\nhelpers kwamen toegesneld en deden allerlei vragen. Tot zijn ongeluk\nvoelde hij zich zelf ongedeerd. Maar het paard had den rug gebroken\nen moest dood geschoten worden. Wronsky kon op de aan hem gerichte\nvragen niet antwoorden. Hij kon met niemand spreken. Hij wendde zich\naf en zonder de hem ontvallen muts op te nemen ging hij van de renbaan\nzonder te weten waarheen. Hij gevoelde zich diep ongelukkig. Voor de\neerste maal in zijn leven ondervond hij een niet meer goed te maken\nongeluk, waarvan hij zelf alleen de schuld droeg.\n\nJawschin haalde hem met zijn muts in de hand in en begeleidde hem\nnaar huis. Een half uur daarna kwam Wronsky weer tot zich zelf. Maar\nde herinnering aan dezen wedren zou in zijn ziel blijven hechten als\neen der zwaarste en meest kwellende van zijn geheele leven.\n\n\n\n\n\nXXIII.\n\n\nUitwendig was Karenins verhouding tot zijn vrouw dezelfde gebleven. Er\nwas slechts dit onderscheid, dat hij nog meer met bezigheden overladen\nscheen dan te voren. Zooals in alle vroegere jaren, begaf hij zich\nook nu naar een buitenlandsch bad om zijn gezondheid te herstellen\nen keerde als gewoonlijk in Juli naar huis terug om dadelijk met\nverdubbelde energie weer aan den arbeid te gaan. Zijn vrouw daarentegen\nverhuisde zooals gewoonlijk naar hun buitenverblijf, terwijl hij in\nPetersburg bleef.\n\nSedert haar gesprek na de soiree bij vorstin Twersky had hij niet\nmeer met Anna over zijn verdenking en zijn ijverzucht gesproken,\nen zijn eigenaardige manier van zoo te spreken, alsof hij een ander\nvoorstelde, paste juist voor zijn tegenwoordige verhouding tot zijn\nvrouw. Hij was tegen haar wel wat koeler geworden, maar niet meer\ndan of hij slechts een kleine grief tegen haar had wegens gebrek aan\nvertrouwen harerzijds bij gelegenheid van hun toenmalig nachtelijk\ngesprek; zijn gedachte was ongeveer: "Gij wilt tegenover mij niet\nopenhartig zijn,--des te erger voor u; al zoudt ge mij nu er ook om\nsmeeken, nu zou ik niet rechtuit spreken!" Zoo dacht hij als iemand,\ndie zich vergeefs beijverd had een uitbarstend vuur te verstikken en\neindelijk vertoornd over zijn vergeefsche moeite uitroept: "Nu goed,\nals ge u niet wilt laten blusschen, brand dan maar voort!"\n\nHij, deze zoo schrandere en in alle ambtszaken zoo fijngevoelige man,\nzag de dwaasheid van zulk een verhouding tot zijn vrouw niet in. Hij\nzag haar niet in, omdat het hem verschrikkelijk was haar zoo te zien,\nals zij in werkelijkheid was; hij sloot en verzegelde in zekere\nmate de kamer zijns harten, waarin de gevoelens voor zijn familie,\ndat is voor zijn vrouw en zijn zoon, woonden. Hij, vroeger zulk een\nnauwgezet vader, verkoelde in dezen winter vooral jegens zijn zoon\nen zooals met zijn vrouw sprak hij ook met hem op ironischen toon.\n\nAlexei Alexandrowitsch was er van overtuigd en beweerde ook, dat\nhij nog in geen jaar zoo met bezigheden overstelpt was geweest als\nin het tegenwoordige, maar hij bekende zich zelf niet, dat hij zich\ndeze drukten zelf uitdacht, omdat hij daarin het beste middel zag\nom de kamer, waarin de gevoelens voor vrouw en kind verborgen lagen,\nen die steeds sterker werden, hoe langer hij ze daar bewaarde, niet\nopen te sluiten, in zijn gelaat lag steeds, zoodra iemand naar zijn\nvrouw vroeg, een strenge en trotsche uitdrukking.\n\nKarenins landhuis lag in Pargalewo, en gewoonlijk placht ook gravin\nLydia Iwanowna daar te wonen en als buurvrouw en vriendin, op intiemen\nvoet met Anna te verkeeren. Dit jaar echter gaf zij er de voorkeur\naan daar niet te wonen; zij had geen enkel bezoek bij Anna gebracht,\nmaar maakte Karenin op Anna\'s verkeer met vorstin Betsy en Wronsky\nals iets onbetamelijks opmerkzaam. Doch hij wees haar streng terug\nen zeide, dat zijn vrouw boven alle verdenking was verheven, en\nsedert vermeed hij de gravin. Hij wilde niet opmerken, dat velen in\nde conversatie Anna scheef aanzagen, en hij wilde niet begrijpen,\nwaarom Anna zoo levendig wenschte van Pargalewo naar Zarskoe te\nverhuizen, waar Betsy woonde en in welks nabijheid Wronsky\'s regiment\ngelegerd was. Hij veroorloofde zich niet daarover na te denken,\nmaar in den grond zijns harten was hij, ofschoon zonder bewijzen,\nvast overtuigd, dat hij een bedrogen echtgenoot was, en voelde zich\ndiep ongelukkig. Hoe dikwijls had hij in de verloopen gelukkige jaren\nzijns levens bij den aanblik van andere bedrogen echtgenooten gezegd:\n"Hoe kan men zoo iets ook toelaten? Waarom verbreekt men zulk een\nondragelijken toestand niet?" Maar nu, nu het ongeluk op zijn eigen\nhoofd was gevallen, dacht hij er niet aan, hoe zulk een verhouding\nkon opgelost worden, en wilde er zelfs niets van weten, omdat het te\nverschrikkelijk, te ondragelijk was.\n\nNa zijn terugkomst uit het buitenland was Karenin slechts tweemaal in\nzijn landhuis geweest; de eerste maal toen hij er dineerde, den anderen\nkeer met eenige gasten; maar hij was er geen nacht overgebleven,\nzooals hij vroeger placht te doen.\n\nDen dag van den wedren was hij door zijn bezigheden bizonder bezet\ngeweest; maar hij had reeds des morgens het zoo geschikt, dat hij\nna een vroegtijdig middagmaal naar zijn vrouw kon rijden en dan\nnaar den wedren, dien het geheele hof zou bijwonen en waarbij hij\nderhalve niet mocht ontbreken. Bij zijn vrouw wilde hij slechts\naanrijden om welstaanshalve ten minste eens in de week haar bezocht\nte hebben. Ook moest hij haar, daar het de vijftiende der maand was,\nhet huishoudgeld overhandigen.\n\n\n\n\n\n\nXXIV.\n\n\nAnna stond voor den spiegel en was met Annuschka\'s hulp bezig den\nlaatsten strik aan haar costuum te bevestigen, toen zij op het kiezel\nvoor het huis het geluid van een aankomend rijtuig hoorde.\n\n"Voor Betsy is het nog te vroeg," dacht zij en zag uit het\nvenster. Daar zag zij de coupe en daarin den zwarten hoed en de\nbekende ooren van haar echtgenoot.\n\n"Wat ongelegen tijd! Wat zal er van worden als hij hier wil\novernachten?" dacht zij en hoewel de gedachte aan al wat daaruit kon\nontstaan haar verschrikte en beangstigde, liep zij, den geest des\nleugens in zich voelend en zich aan dezen overgevend, hem toch met\nvroolijk stralend gelaat te gemoet en zonder te weten wat zij sprak,\nzeide zij: "O, dat is mooi! Ik hoop, dat ge den nacht over blijft." Dit\nwas het eerste woord, dat de geest des leugens haar ingaf: "Nu rijden\nwij samen naar den wedren--jammer, dat ik al met Betsy afspraak heb\ngemaakt! Zij zal mij namelijk afhalen...."\n\nBij het hooren van dezen naam fronste Karenin het voorhoofd. "O,\nik wil de onafscheidelijken niet scheiden," antwoordde hij op zijn\ngewonen ironischen toon: "Ik ga met Michael Alexandrowitsch. De dokter\nheeft mij het gaan bevolen. Ik zal dus te voet gaan en onderweg denken,\ndat ik nog in de badplaats ben."\n\n"Er is nog volstrekt geen haast," zeide Anna; "verlang je thee?" Zij\nschelde. Een dienstmeisje verscheen.\n\n"Breng thee en zeg aan Serescha, dat Alexander Alexandrowitsch hier\nis.\' "Hoe is het met je gezondheid?" En zij zette zich naast haar\nman neder. "Ge ziet er niet goed uit."\n\n"Neen," antwoordde hij, "vandaag heeft de dokter mij ook bezocht en\ndit heeft mij veel tijd gekost. Het scheen mij toe, alsof een mijner\ngoede vrienden hem bij me had gezonden. Mijn gezondheid is immers\nook zoo kostbaar...."\n\n"Nu? Wat heeft hij gezegd?" En zij vroeg hem uit over zijn\ngezondheidstoestand en over zijn bezigheden en vermaande hem zich te\nontzien en naar haar te verhuizen. Dat alles sprak zij zeer eenvoudig\nen haastig en met een eigenaardigen glans in de oogen. Hij hechtte\nevenwel geen waarde aan haar woorden; hij hoorde ze maar gaf er de\nbeteekenis aan, die ze werkelijk hadden. Hij antwoordde phlegmatisch\nen schertsend. In dit geheele gesprek was niets van beteekenis, maar\nin later tijd kon Anna zich nimmer deze korte scene herinneren zonder\neen gevoel van kwelling en schaamte.\n\nSerescha kwam met zijn gouvernante binnen. Als Karenin er acht op had\ngegeven, zou hem de schuchtere blik zijn opgevallen, waarmede zijn\nzoon eerst hem en toen zijn moeder aanzag. Maar hij wilde niets zien\nen daarom zag hij niets.\n\n"Ha, jonge man! Hij is gegroeid! Inderdaad, hij wordt al groot. Goeden\ndag, jonge man."\n\nSerescha, die reeds altijd tegenover zijn vader bloode was, werd het\nnog meer, toen hij als _jonge man_ werd aangesproken en in zijn hoofd\nhet raadsel nog niet had kunnen oplossen, of Wronsky een vriend of\nvijand van zijn vader was. Alsof hij bescherming zocht wendde hij\nzich tot zijne moeder. Slechts bij haar gevoelde hij zich op zijn\ngemak. Terwijl Alexei Alexandrowitsch met de gouvernante sprak,\nlag zijn hand op zijn zoons schouder; dezen was dat zoo kwellend en\npijnlijk, dat Anna bemerkte, dat hij op het punt stond om te weenen.\n\nAnna, die bij het binnenkomen van het kind had gebloosd, nam, toen\nzij bemerkte, hoe onaangenaam hij zich gevoelde, Karenins hand van\nzijn schouder, kuste hem, geleidde hem naar buiten op het balkon en\nkwam toen dadelijk terug. "Het is toch al tijd," zeide zij, naar de\npendule ziende, "waarom zou Betsy niet komen."\n\n"Ja," zeide Alexei Alexandrowitsch en knakte met de saamgevouwen\nvingers; "ik ben ook gekomen om u geld te brengen. Men voedert geen\nnachtegalen met vertellingen. Gij kunt het wel reeds noodig hebben."\n\n"Neen, ik heb het nog niet noodig ... maar toch...." zeide zij en\nbloosde tot de haarwortels toe. "Gij komt toch na den wedren weer\nhierheen?"\n\n"Ja zeker," antwoordde hij. "Daar is ook al het sieraad van Pargalewo,\nvorstin Twerskaja," voegde hij er bij, terwijl hij door het venster\neen eleganten, eenspannigen mandewagen zag voorkomen. "En hoe\nelegant! Bekoorlijk! Nu, dan zullen wij ook opbreken."\n\nDe vorstin stapte niet uit. Slechts haar bediende in kraagmantel en\nzwarten hoed klom af en bleef bij het portier staan.\n\n"Ik ga nu, Adieu!" zeide Anna en kuste haar zoon; toen naderde zij\nAlexei Alexandrowitsch en reikte hem de hand: "Het is vriendelijk\nvan u, dat ge gekomen zijt."\n\nHij kuste haar hand.\n\n"Alzoo tot weerziens! Gij komt op de thee; dat is best," hernam zij\nen ging vroolijk en vergenoegd naar buiten. Maar toen zij de deur\nuit was, voelde zij de plek op haar hand, die zijn lippen hadden\naangeraakt en zij kromp schier van een gevoel van afkeer ineen.\n\n\n\n\n\n\nXXV.\n\n\nToen Karenin bij de renplaats kwam, zat Anna reeds op de tribune,\nwaar een gezelschap van de voornaamste personen vereenigd was. Zij\nbemerkte haar man reeds in de verte. Twee mannen: haar echtgenoot\nen haar minnaar, waren thans de brandpunten van haar leven, en\nzij gevoelde de nabijheid van ieder hunner zonder de hulp van haar\nuitwendige zinnen. Zij zag, hoe haar man de tribune naderde, nu een\nonderdanigen groet nederbuigend beantwoordende, dan vriendschappelijk\nen verstrooid de met hem gelijkstaanden groetend, straks weer zich\nbeijverend den blik der machtigen der aarde tot zich te trekken en\ndan zijn grooten ronden hoed, die de spitsen der ooren neerdrukte,\ndiep afnemend. Zij kende deze geheele manier en alles aan hem stond\nhaar tegen.\n\n"Slechts eerzucht, de wensch naar succes neemt zijn ziel in," dacht\nzij; "al die verhevene gedachten over verlichting en godsdienst\nbestaan voor hem slechts als middelen tot het doel."\n\nHij zag naar het balcon der dames; maar in die zee van mousseline,\nlinten, vederen, parasols en bloemen vond hij zijn vrouw niet. Zij\nbegreep, dat hij haar zocht, maar zij hield zich opzettelijk, alsof\nzij hem niet bemerkte.\n\n"Alexei Alexandrowitsch!" riep vorstin Betsy, "zoekt ge uw vrouw? Hier\nis zij!"\n\nHij zag even met zijn koud lachje naar boven.\n\n"Daar is zooveel glans, dat het iemand de oogen verblindt,"\nantwoordde hij. Hij lachte zijn vrouw toe, groette de vorstin en de\noverige kennissen, met de dames schertsend en met de heeren eenige\nwoorden wisselend. Beneden aan den voet der tribune stond een\nadjudant-generaal, die door zijn geestigheid en fijne beschaving\nzeer bekend was. Karenin knoopte een gesprek met hem aan. Het was\njuist pauze tusschen den wedren en zoo werd hun discours door niets\ngestoord. De generaal was uit beginsel een tegenstander van wedrennen,\nKarenin sprak hem tegen, ze verdedigende. Anna hoorde zijn schrale,\neentonige stem; ieder woord scheen haar valsch en beleedigde haar\ngehoor.\n\nToen de derde wedren begon, richtte zij den blik naar voren en zag\nonafgewend naar Wronsky, die zich juist op het paard zette, en te\ngelijk hoorde zij de onaangename stem van haar echtgenoot, die niet\nwilde ophouden. De vrees voor Wronsky kwelde haar, maar nog meer die\nfijne stem.\n\n"Ik ben eene slechte, een verloren vrouw," dacht zij; "maar ik houd\nniet van geveinsdheid en aan hem is alles veinzerij. Hij weet en ziet\nalles; welk een gevoel heeft hij dan toch, dat hij nu daar zoo kalm\nkan staan praten? Als hij mij of Wronsky wilde dooden, zou ik hem nog\nachten. Maar neen, hij kent niets dan welvoegelijkheid en huichelarij."\n\nZij begreep niet, dat de ongewone spraakzaamheid van dien dag,\ndie haar zoo ergerde, slechts haar grond had in zijn onrust en\nopgewondenheid. Beweging van den geest was voor hem noodig om de\ngedachten aan zijn vrouw, die natuurlijk door haar en Wronsky\'s\ntegenwoordigheid op nieuw opgewekt werden, te verstikken.\n\n"Het gevaar," zeide hij, "is noodwendig aan wedrennen der cavalerie\nverbonden. Als Engeland in zijn krijgsgeschiedenis op schitterende\nverrichtingen zijner cavalerie kan wijzen, dan kan het dit, dank zij\nzijn ijver om menschen en dieren door den sport daarvoor te vormen. De\nsport heeft naar mijn inzien eene beteekenis, die niet gering moet\ngeschat worden; men ziet echter gewoonlijk slechts de oppervlakte...."\n\n"Is dat dan ook oppervlakte?" vroeg vorstin Twersky; "men zegt,\ndat een officier twee ribben heeft gebroken."\n\nAlexei Alexandrowitsch liet een lachje zien, dat slechts zijn lippen\nopende, maar verder niets uitdrukte.\n\n"Toegegeven, vorstin," zeide hij, "de ribben zijn niet oppervlakkig,\nmaar iets inwendigs. Maar daar komt het niet op aan," liet hij tot den\ngeneraal gewend volgen: "U moet niet vergeten, dat hier officieren\nrijden, die zich deze bezigheid tot een beroep gekozen hebben, en u\nzult mij toestemmen, dat ieder beroep zijn schaduwzijde heeft. Dit\nbehoort tot de plichten van een officier. De weerzinwekkende sport van\nboxen of van het Spaansche stierengevecht, ja, deze zijn een teeken\nvan barbaarschheid. Maar zulk een sport is bewijs eener hoogere\nvolksbeschaving...."\n\n"Neen, den volgenden keer ga ik er niet meer heen. Het windt me te\nveel op. Niet waar, Anna?" zeide boven vorstin Betsy.\n\n"Het windt iemand op, maar men kan zich toch niet losrukken,"\nantwoordde een andere dame. "Ware ik een Romeinsche geweest, ik zou\nvoor den circus niet gegruwd hebben."\n\nAnna antwoordde niet. Zonder den tooneelkijker neer te leggen zag\nzij slechts naar een plaats. Op dit oogenblik ging een hoog militair\npersoon voorbij. Zijn gesprek afbrekend, stond Karenin eerbiedig op\nen boog zich diep.\n\n"U neemt geen deel aan den wedstrijd?" schertste de militaire\nautoriteit.\n\n"Mijn rennen is zwaarder," antwoordde Karenin eerbiedig. Hoewel dit\nantwoord niet veel zeide, zette de militaire autoriteit een gezicht,\nalsof hij een zeer schranderen man gehoord en zeer goed de pointe de\nla sauce begrepen had.\n\n"Vorstin, op wien wedt u?" hoorde men van beneden de stem van Stipan\nArkadiewitsch zeggen.\n\n"Anna en ik, wij wedden op vorst Kusowlew."\n\n"Ik op Wronsky!"--"Een paar handschoenen!"\n\n"Aangenomen."\n\n"Niet waar? Hoe schilderachtig?"\n\nAlexei Alexandrowitsch had zoo lang gezwegen, als men nabij hem\nsprak. Nu begon hij weer: "Ik geef toe, dat de spelen van volwassen\nmannen...."\n\nOp dit oogenblik reden de strijders af en elk gesprek werd\ngestaakt. Het rijden interesseerde Karenin niet en hij zag derhalve\nmet zijn matte oogen verstrooid naar het publiek. Eindelijk bleef\nzijn blik op Anna rusten.\n\nHaar gelaat was bleek en ernstig. Zij zag blijkbaar niets als hem. Haar\nhand hield krampachtig den waaier vast en zij waagde het nauwelijks\nadem te halen. Hij zag haar een tijd lang aan, toen wendde hij zich\nplotseling af en monsterde de andere gezichten.\n\n"Ja, deze dame en de andere zijn even opgewonden; dat is zeer\nnatuurlijk," sprak Karenin bij zich zelf. Hij wilde haar niet langer\ngadeslaan, maar onwillekeurig keerde zijn blik weer tot haar terug. En\nmet ontsteltenis las hij tegen zijn wil op haar gelaat datgene,\nwat hij niet weten wilde.\n\nKusowlews val in het water maakte op allen een diepen indruk, maar op\nAnna\'s bleek, van vreugde stralend gelaat zag hij duidelijk, dat hij,\ndien zij in het oog had, niet was gevallen. Toen nu Machatin en Wronsky\nde barriere waren overgesprongen en een officier, die achter hen\nvolgde, zoo ongelukkig op het hoofd viel, dat hij terstond dood was,\nging er een kreet van ontzetting door het publiek, maar Anna--dat\nzag Karenin--had het in het geheel niet bemerkt en begreep niets\nvan hetgeen men rondom haar besprak. Hij bespiedde haar nu steeds\nveelvuldiger en steeds langer. Hoewel Anna uitsluitend naar den\nrijdenden Wronsky zag, voelde zij toch den zijwaarts op haar gerichten\nblik van haar echtgenoot. Zij keerde zich eens een oogenblik om,\nzag hem vragend aan, fronste licht het voorhoofd en wendde zich toen\nweder af.\n\n"Och, het is mij geheel onverschillig," sprak haar houding en van\ntoen af zag zij hem niet meer aan.\n\nHet was een ongelukkige wedren. Van zeventien officieren waren er\nacht gevallen of op andere wijze buiten den strijd gesteld. Tegen\nhet einde van den wedren verkeerden allen in groote opgewondenheid,\ndie nog toenam, doordat de keizer ontevreden was.\n\n\n\n\n\n\nXXVI.\n\n\nAllen gaven luid hun ontevredenheid te kennen. "Voor een circus\nontbraken hier nog slechts de leeuwen," zeide men, en allen gevoelden\nzich zoo ontsteld, dat, toen Wronsky viel en Anna een luiden gil\nuitstiet, niemand daarin iets bizonders zag. Maar onmiddellijk daarop\nonderging Anna\'s gezicht een al te vreemde verandering. Zij verloor\nhaar zelfbeheersching en sloeg om zich als een gevangen vogel; haastig\nstond zij op, alsof zij ergens heen wilde gaan, toen wendde zij zich\ntot Betsy:\n\n"Laats ons wegrijden! wegrijden!" riep zij uit.\n\nMaar Betsy hoorde niet. Zij sprak juist met den adjudant-generaal.\n\nAlexei Alexandrowitsch trad nu op Anna toe en bood haar hoffelijk\nden arm aan.\n\n"Kom, als gij het wenscht," zeide hij in het Fransch. Maar zij\nluisterde naar hetgeen de generaal sprak en bemerkte haar man in het\ngeheel niet.\n\n"Men zegt, dat hij het been heeft gebroken," zeide de generaal. "Het\nis afschuwelijk."\n\nZonder haar man te antwoorden, hield Anna den tooneelkijker omhoog\nen zag naar de plaats, waar Wronsky gevallen was; maar het was te\nver en er hadden zich te veel menschen verzameld om iets te kunnen\nonderscheiden. Zij liet den kijker dalen en wilde heengaan. Op dit\noogenblik kwam een officier aan galoppeeren en meldde den keizer\niets. Voorovergebogen luisterde Anna oplettend.\n\n"Stiwa! Stiwa!" riep zij haar broeder toe. Maar deze hoorde niet. Nu\nwilde zij zelf naar beneden ijlen.\n\n"Als ge heengaan wilt, bied ik je nogmaals mijn arm aan," zeide\nAlexei Alexandrowitsch.\n\nZij wendde zich met afschuw van hem af en, zonder hem aan te zien,\nzeide zij: "Neen, neen! Laat mij--ik blijf!" Zij bemerkte nu, dat\nvan den ongeluksplaats een officier door de menigte naar de tribune\nijlde. Betsy wenkte hem met een doek. De officier bracht de tijding,\ndat Wronsky ongedeerd was gebleven, maar dat zijn paard den rug\nhad gebroken.\n\nToen Anna dit hoorde, ging zij haastig weer zitten en bedekte het\ngelaat met den waaier. Karenin zag, dat zij weende. Zij kon noch\nhaar tranen, noch zelfs een zucht, die uit haar borst oprees,\nweerhouden. Hij plaatste zich derhalve voor haar om haar tijd te\nlaten eenigszins tot kalmte te komen.\n\n"Voor de derde maal bied ik je mijn arm aan," zeide hij zich na een\npoos tot haar omkeerend. Anna staarde hem aan en wist niet, wat zij\nzou antwoorden. Maar vorstin Betsy kwam haar te hulp.\n\n"Neen, Alexei Alexandrowitsch," mengde zij zich er tusschen, "ik\nben met Anna hierheen gereden en heb beloofd haar ook weer terug\nte brengen."\n\n"Vergeef mij, vorstin," antwoordde hij met een hoffelijk lachje en\nzag haar daarbij vast aan: "Ik zie, dat Anna niet geheel wel is en\ndaarom wensch ik, dat zij met mij rijdt."\n\nAnna zag verschrikt om zich, stond onderworpen op en legde haar hand\nop den arm van haar echtgenoot.\n\n"Ik zal naar hem toe zenden, naar alles onderzoek doen en je alles\nlaten weten," fluisterde Betsy haar toe.\n\nBij het heengaan sprak Karenin als gewoonlijk met ieder, dien hij\nontmoette, en ook Anna moest op de gewone wijze hen te woord staan;\nzij was echter als een geheel andere en ging aan haar echtgenoots arm\nals in een droom daarheen. Zij namen zwijgend in de coupe plaats en\nreden zwijgend door de menigte. In weerwil van alles, wat hij gezien\nhad, veroorloofde Karenin zich toch niet Anna\'s oogenblikkelijken\ngemoedstoestand in overweging te nemen. Voor hem bestond slechts haar\nuitwendige houding en gedrag. Hij had gezien, dat zij zich ongepast\nhad aangesteld en achtte zich verplicht haar daarop opmerkzaam te\nmaken. Het werd hem echter zeer zwaar, haar slechts dat en niet meer te\nzeggen. Hij opende den mond en sprak onwillekeurig iets geheel anders.\n\n"Hoe zonderling, dat wij allen toch in zulke barbaarsche schouwspelen\nbehagen kunnen vinden. Ik veracht...."\n\n"Wat? Ik versta je niet," antwoordde Anna met minachting in haar toon.\n\nHij gevoelde zich beleedigd en begon nu dadelijk te spreken over\ndatgene, waarover hij wilde spreken.\n\n"Ik moet u zeggen," begon hij in het Fransch, "dat ge u heden niet\nzeer gepast hebt gedragen."\n\n"In welk opzicht heb ik mij dan ongepast gedragen?" vroeg zij luid en\nzag hem recht in de oogen, maar niet meer met haar vroegere ironische\nopgewektheid, doch met een koene, vastberaden uitdrukking, die den\nangst moest verbergen, dien zij ondervond.\n\n"Vergeet niet!" zeide hij en wees naar het geopend venster achter\nden koetsier. Hij stond op en haalde het venster omhoog.\n\n"Welk een ongepastheid heb je dan gevonden?" herhaalde zij.\n\n"De uitbarsting van vertwijfeling, die ge bij den val van een der\nruiters niet kondt verbergen." Hij wachtte op een antwoord, een\ntegenstand. Maar zij zweeg en staarde voor zich uit.\n\n"Ik heb u reeds eens verzocht, u in de wereld zoo te gedragen, dat\nkwade tongen u niets kunnen ten laste leggen. Er was een tijd, dat\nik van zalige gewaarwordingen sprak; daarvan spreek ik nu niet. Ik\nspreek nu slechts van zuiver uiterlijke dingen. Ge hebt nu ongepast\nvoorgedaan, en ik wensch, dat zich dat niet herhaalt."\n\nZij hoorde nauwelijks de helft zijner woorden. Zij vreesde hem en\ndacht daarbij, of Wronsky wel ongedeerd gebleven was of niet. Zij\nlachte slechts spottend, toen hij ophield, en antwoordde niets. Hij\nzag dit lachen en een zonderlinge verwarring beving hem; de vrees,\ndie zij gevoelde, deelde zich in zekere mate aan hem mede.\n\n"Zij lacht om zijn verdenking," dacht hij. "Zij zal mij hetzelfde\nzeggen als onlangs, dat er geen grond voor argwaan bestaat, en dat ik\nmij belachelijk maak."--Hoewel haar geheele schuld hem duidelijk voor\noogen stond, wenschte hij nu toch niets zoozeer, als dat zij zich over\nhem vroolijk mocht maken, en hij was bereid haar in alles te gelooven,\nom maar niet datgene te moeten gelooven, waarvan hij wist, dat het\nwaar was. Maar de uitdrukking van haar gelaat, verschrikt en somber,\nals zij was, liet nu niet eens meer aan een leugen gelooven.\n\n"Wellicht verkeer ik in dwaling," zeide hij. "In dat geval vraag ik\nu mij te verontschuldigen."\n\n"Neen, gij vergist u niet," antwoordde zij langzaam en zag hem wanhopig\nin zijn koud gelaat. "Gij vergist u niet. Ik was in vertwijfeling en\nkon niet anders zijn. Ik hoor u spreken en denk aan hem. Ik bemin hem\nen ben zijn geliefde! Ik kan niet langer veinzen. Ik verafschuw, ik\nhaat u.... Doe met mij, wat gij wilt...!" En zij leunde in den hoek\nvan het rijtuig achterover, en haar gelaat met de handen bedekkend,\nbarstte zij in snikken uit.\n\nAlexei Alexandrowitsch bewoog zich niet, niet eens nam de blik van\nzijn starre oogen een andere richting. Over zijn geheel gelaat had zich\nplotseling de plechtige rust eens dooden verbreid, en deze uitdrukking\nveranderde den geheelen duur van hun gemeenschappelijken rit niet meer.\n\nToen zij het landhuis naderden, keerde hij, nog steeds met dezelfde\nuitdrukking, haar het gelaat toe: "Maar ik verlang van u de handhaving\nvan de uiterlijke welvoegelijkheid zoolang, tot...." zijn stem\nbeefde,--"ik de noodige maatregelen om mijn eer te bewaren genomen\nzal hebben. Deze zal ik u mededeelen."\n\nHij stapte uit en was haar behulpzaam. In tegenwoordigheid der\ndienstboden drukte hij haar toen zwijgend de hand, stapte weer in de\ncoupe en reed naar Petersburg terug.\n\nKort na zijn vertrek kwam een bediende van vorstin Betsy, die Anna\neen briefje bracht.\n\n"Ik heb naar Wronsky gezonden en naar zijn gezondheid gevraagd. Hij\nschrijft, dat hij gezond en ongedeerd, maar wanhopig is."\n\n"Derhalve hij komt." dacht Anna. "Wat is het goed, dat ik alles bekend\nheb." Zij zag op de pendule. "Er blijven nog drie uren over. Nu,\nGoddank, dat alles met hem is afgedaan!"\n\n\n\n\n\n\nDERDE BOEK.\n\n\n\n\nI.\n\n\nIn de kleine Duitsche badplaats, waar vorst Tscherbatzky zich met\nvrouw en dochter ophield, vormde zich dadelijk in overeenstemming\nmet hun woning, hun naam en hun daar aanwezige kennissen een bepaalde\ngezelschapskring. In dezelfde Duitsche badplaats vertoefde dit jaar\nook een echte Duitsche prinses, tengevolge waarvan het gezelschap zich\nnog vaster aaneensloot. Vorstin Tscherbatzky wenschte bepaald haar\ndochter aan die prinses voor te stellen en reeds den eerstvolgenden\ndag had zij deze ceremonie verricht. Kitty had zich diep en gracieus\nin haar "zeer eenvoudig," dat is zeer elegant, uit Parijs ontboden\nzomercostuum gebogen en de prinses had gezegd: "Ik hoop, dat spoedig de\nrozen op dit bevallig gezichtje zullen terugkeeren." Zoo had hier het\ndagelijksch leven der Tscherbatzky\'s een bepaalde richting verkregen,\ndie het niet meer kon verlaten.\n\nZij werden ook bekend met de familie eener Engelsche lady, met een\nDuitsche gravin en haar in den laatsten oorlog gewonden zoon, met een\nZweedsch geleerde en met monsieur Canut en diens zuster. Voornamelijk\nverkeerden zij echter met eene dame uit Moskou, Marie Eugenjewna\nRitschew en haar dochter, die Kitty niet lijden mocht, omdat ze even\nals zij uit liefde ziek was geworden, alsmede met een Russischen\noverste, dien Kitty van kinds af slechts in epauletten en uniform\ngekend had, maar die haar hier met zijn kleine, grauwe oogen, open\nborst en bonten halsdoek buitengewoon komiek voorkwam en die haar,\ndaar men niet van hem af kon komen, zeer verveelde.\n\nNadat alles zoo een bepaalde en vaste regelmaat had aangenomen,\nbegon Kitty zich te vervelen, en nog meer, toen de oude vorst naar\nKarlsband vertrokken en zij alleen met haar moeder achter gebleven\nwas. Nu werd het spoedig haar aangenaamste bezigheid omtrent de\nonbekende badgasten waarnemingen te doen en gissingen te maken.\n\nOnder deze persoonlijkheden interresseerde haar vooral een jong\nRussisch meisje, dat in gezelschap eener Russische dame, zekere madame\nStahl, zooals allen haar noemden, in de badplaats was gekomen.\n\nMadame Stahl behoorde tot den besten kring, maar zij was zoo ongesteld,\ndat zij niet kon gaan, en slechts op bizonder schoone dagen verscheen\nzij in een rolstoel aan de bron. Vorstin Tscherbatzky zeide, dat niet\nongesteldheid, maar trots mevrouw Stahl terughield van den omgang\nmet haar Russische landgenooten. Het jonge meisje daarentegen ging\nniet slechts madame Stahl ter hand, maar was, zooals Kitty bemerkte,\nbevriend met alle aanwezige erge zieken, trok zich hun lot liefdevol\naan en bewees hun gaarne kleine diensten. Volgens Kitty\'s waarneming\nwas zij niet met madame Stahl verwant en bekleedde zij evenmin bij\nhaar een dienstbare betrekking. Men noemde haar mademoiselle Warenka,\nterwijl madame Stahl haar kortweg Warenka noemde. Kitty gevoelde een\nstille sympathie voor dat meisje, en als zij haar blik ontmoette,\nmeende zij te bespeuren, dat ook zij haar beviel.\n\nMademoiselle Warenka scheen de eerste jaren der jeugd reeds voorbij,\nmaar men kon haar geen bepaalden ouderdom toekennen, en zij kon\nevengoed negentien als dertig zijn. Bij nadere beschouwing kon men\nhaar, in weerwil van haar ziekelijke bleekheid, eer schoon dan leelijk\nnoemen. Ook had zij een fraai figuur, behalve dat zij wat mager was,\nwaardoor haar hoofd in evenredigheid van het tengere lichaam wat te\ngroot scheen te zijn. Voor de heeren scheen zij weinig aantrekkelijks\nte hebben. Zij geleek een schoone bloem, die nog niet haar bladeren,\nmaar reeds haar geur had verloren. Bovendien ontbrak het haar om\nde mannen te behagen te zeer aan datgeen, wat Kitty te veel had:\naan den moeielijk beteugelden levenslust en het bewustzijn van eigen\nbekoorlijkheid. Zij was altijd bezig, hoewel met dingen, die volkomen\nvan zelf spraken, zoodat men moest denken, dat zij in niets anders\nbelang stelde. Hoe meer Kitty haar gadesloeg, des te meer scheen\nzij haar een zeldzaam voortreffelijke persoonlijkheid toe en des te\nsterker werd haar wensch haar te leeren kennen.\n\nDe jonge meisjes ontmoetten elkander dagelijks meer dan eens, en\ntelkens vroegen Kitty\'s oogen: "Wie zijt gij? Wat zijt gij? Zijt gij\nwaarlijk dat bekoorlijk wezen, dat ik mij voorstel? Maar denk niet,"\nvoegde haar blik er bij, "dat ik mij aan u wil opdringen. Ik bewonder\nu slechts en heb u lief." En de blik der onbekende antwoordde: "Ook\nik heb u lief; gij zijt een zeer net, innemend meisje. En ik zou\nu nog meer liefhebben als ik maar tijd had." En inderdaad was zij,\nzooals Kitty zag, onophoudelijk bezig. Nu geleidde zij de kinderen\neener Russische familie van de bron naar huis, dan bracht zij een\nplaid voor madame Stahl en wikkelde er haar in, straks beijverde zij\nzich om een prikkelbaren zieke te doen bedaren en te verstrooien of\nzocht voor dezen of genen koekjes bij de koffie uit.\n\nKitty drong haar mama haar met mademoiselle Warenka te laten kennis\nmaken. De vorstin, ofschoon het haar onaangenaam was den eersten stap\ntot kennismaking met madame Stahl te doen, won toch informaties omtrent\nWarenka in, en daar zij in geen opzicht iets bedenkelijks vernam,\nnaderde zij zelf het meisje om met haar bekend te worden. Zij had\ndaartoe het oogenblik gekozen, dat Kitty naar de bron was gegaan en\nWarenka bij een bakker inkoopen deed.\n\n"Veroorloof mij met u kennis te maken," zeide zij met haar\nvriendelijkst lachje. "Mijn dochter is geheel op u gecharmeerd. U\nkent mij misschien niet. Ik...."\n\n"O, dat is volkomen wederkeerig," antwoordde Warenka snel.\n\n"Ik hoor, dat u ook in Mentone geweest is met madame Stahl--uw\ntante? Ik ben met haar bellesoeur bekend geweest...."\n\n"Neen, zij is mijn tante niet. Ik noem haar mama, maar ik ben in\nhet geheel niet met haar verwant, ik ben maar door haar opgevoed,"\nantwoordde Warenka licht blozend.\n\nZij sprak dit alles zoo eenvoudig, en de vrijmoedige en open\nuitdrukking van haar gelaat was zoo aantrekkelijk, dat de vorstin\nbegreep, waarom Kitty met deze Warenka zoo was ingenomen geworden.\n\nOp dit oogenblik kwam Kitty van de bron terug. Haar gelaat straalde\nvan vreugde, toen zij haar moeder in gesprek zag met de onbekende.\n\n"Nu, Kitty, uw lang gekoesterde wensch met mademoiselle...."\n\n"Warenka," liet deze volgen.\n\n"... bekend te worden, wordt vervuld," zeide de vorstin.\n\nKitty bloosde van blijdschap en drukte lang en zwijgend de hand\nharer nieuwe bekende, die ze onbewegelijk in de hare liet liggen en\nden druk niet beantwoordde. Maar, hoewel de hand niet antwoordde,\nstraalde toch van Warenka\'s gelaat een stil, blijmoedig, ofschoon\nietwat treurig lachje, dat haar groote, maar fraaie tanden deed zien.\n\n"Ik heb het zelf al lang gewenscht," zeide zij.\n\n"Maar gij hebt het altijd zoo druk...."\n\n"Integendeel. Ik heb haast niets te doen...."\n\nMaar schier te gelijk moest zij haar nieuwe kennis verlaten, want op\ndit oogenblik kwamen twee kleine meisjes naar haar toe loopen.\n\n"Warenka, Warenka, mama zoekt u."\n\nEn Warenka moest met haar medegaan.\n\n\n\n\n\n\nII.\n\n\nDe bizonderheden, die vorstin Tscherbatzky omtrent madame Stahl en\nWarenka, alsmede omtrent haar wederzijdsche verhouding vernomen had,\nwaren ongeveer de volgende. Madame Stahl, van wie de een beweerde dat\nzij haar man, de ander daarentegen dat hij haar bij zijn leven door\neen onzedelijken levenswandel gekweld had, was immer een ziekelijke\nopgewonden tot dweperij overhellende vrouw geweest. Haar eerste kind,\ndat na de scheiding van haar man geboren werd, was terstond na de\ngeboorte gestorven. De bloedverwanten van mevrouw Stahl, die haar\nprikkelbaarheid kenden en vreesden, dat de smart over het verlies\nvan haar kind haar zou dooden, verruilden het met een in denzelfden\nnacht geboren kind van een kok, die in hetzelfde huis woonde. En dat\nkind was Warenka. Toen mevrouw Stahl nu later vernam, dat Warenka\nhaar eigen dochter niet was, beschouwde zij haar toch als zoodanig,\nte meer daar Warenka\'s bloedverwanten kort daarna allen stierven.\n\nNu vertoefde madame Stahl reeds sedert tien jaren bestendig in het\nbuitenland, zonder het bed weer te hebben kunnen verlaten. Sommigen\nzeiden, dat madame zich in de samenleving kunstmatig de positie\neener eerzame, zeer godsdienstige vrouw had weten te verwerven,\nterwijl anderen beweerden, dat zij ook werkelijk die hoogzedelijke\npersoon was, die zij scheen en dat zij slechts het welzijn harer\nmedemenschen beoogde. Niemand kon zeggen tot welke kerk zij behoorde,\ntot de Catholieke, de Protestantsche of de Grieksche; maar het was\nzonder twijfel, dat zij met de aanzienlijkste hoofden en geestelijken\nvan alle belijdenissen in vriendschappelijke betrekking stond. Warenka\nhad steeds met haar in het buitenland gewoond, en allen, die madame\nStahl kenden, kenden en beminden ook mademoiselle Warenka.\n\nNadat de vorstin dit alles was te weten gekomen, vond zij in de\nkennismaking harer dochter met Warenka niets bedenkelijks, te meer\ndaar deze de beste opvoeding had ontvangen; zij sprak uitmuntend\nFransch en Engelsch, en wat de hoofdzaak was, zij had de vorstin\nvan mevrouw Stahl een compliment overgebracht, met de betuiging,\ndat deze het betreurde door haar ziekelijkheid verhinderd te zijn met\nde vorstin nader bekend te worden. Kitty werd met elken dag meer met\nhaar vriendin ingenomen en ontdekte in haar steeds meer deugden.\n\nToen de vorstin vernam, dat Warenka een fraaie stem had, drong zij haar\nop een avond haar te bezoeken en iets voor haar te zingen. Warenka\nkwam en bracht een muziekblad mede. De vorstin had ook den overste\nen Marie Eugenjewna met haar dochter uitgenoodigd. Het scheen Warenka\nweinig te hinderen, dat zij hier bijna alleen onbekenden aantrof; zij\nging terstond naar de piano. Zij kon zich zelf niet accompagneeren,\nmaar zij zong zeer goed van het blad. Kitty, die zeer goed speelde,\nmoest haar begeleiden.\n\n"Gij hebt een buitengewoon talent," zeide de vorstin, toen Warenka\nhet eerste lied zeer goed had gezongen. Ook Maria Eugenjewna en haar\ndochter dankten en prezen haar.\n\n"Zie eens," zeide de overste en wees naar het venster, "welk een\npubliek zich daar heeft verzameld."\n\n"Het doet me pleizier, dat het u genoegen geeft," antwoordde Warenka\neenvoudig.\n\nKitty zag haar vriendin met trotschheid aan. Zij was verrukt over haar\nvoordracht, haar stem, haar gelaat, maar vooral over haar eenvoudige\nnederigheid, waardoor zij zich niets liet voorstaan op haar gave en\nvolkomen onverschillig scheen voor den toegedeelden lof. Zij scheen\nslechts te vragen, of zij nog meer zou zingen, of dat het reeds\ngenoeg was.\n\n"Was ik in haar plaats," dacht Kitty, "hoe trotsch zou ik er op zijn,\nhoe zou ik me over de menigte daar voor de vensters hebben verheugd! En\nzij wenschte slechts, niet te mishagen en mama genoegen te doen. Welk\neen geest woont er in haar? Wat geeft haar deze kracht om steeds\nzoo vrij en rustig te zijn? Dat wilde ik wel eens weten en van haar\nleeren," dacht Kitty, terwijl zij Warenka\'s kalm gelaat beschouwde.\n\nDe vorstin verzocht Warenka nog iets te zingen, en Warenka hief een\nander lied aan; zij deed dit even kalm, juist en schoon, terwijl zij\nin rechte houding met de magere, ietwat bruine hand de maat aangaf.\n\nHet stuk, dat in het muziekboek volgde, was een Italiaansch lied. Kitty\nspeelde de inleiding en zag toen vragend Warenka aan. Deze bloosde\nen zeide: "Dit willen we overslaan."\n\nKitty zag haar verwonderd aan. "Nu dan een ander," zeide zij en sloeg\nhaastig de bladen om. Zij had dadelijk begrepen, dat aan dit lied\neen bizondere herinnering was verbonden.\n\n"Neen," antwoordde Warenka en legde lachend haar hand op de noten,\n"laten wij het maar zingen." En zij zong het even rustig vast en goed\nals de andere.\n\nToen zij dit lied had gezongen, dankten allen haar nogmaals en toen\nwerd er thee gedronken. Kitty en Warenka echter gingen naar den\nkleinen tuin bij het huis.\n\n"Aan dit lied is zeker een herinnering verbonden?" vroeg Kitty. "Gij\nbehoeft mij niets te zeggen," haastte zij zich er bij te voegen,\n"maar zeg mij slechts, of ik juist heb gegist."\n\n"Neen, waarom zou ik het je niet vertellen?" antwoordde Warenka: "Ja,\ner is een herinnering aan verbonden en die was eenmaal treurig. Ik\nbeminde iemand en heb het dikwijls voor hem gezongen."\n\nKitty zag haar zwijgend en ontroerd, met groote oogen aan.\n\n"Ik beminde hem en hij mij, maar zijn moeder was er tegen en hij\ntrouwde een ander. Hij woont thans niet ver van ons en ik zie\nhem somtijds. Gij hadt wel niet gedacht, dat ik ook een roman heb\ngehad?" vroeg zij, en nauwelijks zichtbaar ontglom in haar schoon\ngezichtje dat vuur, dat, zooals Kitty besefte, haar vroeger eenmaal\ngeheel moest doorgloeid hebben.\n\n"Waarom zou ik dat niet gedacht hebben? Als ik een man was, zou ik,\nals ik u eens had leeren kennen, niemand meer kunnen beminnen. Ik\nbegrijp maar niet, hoe hij u om zijn moeder heeft kunnen verlaten en\nongelukkig maken. Hij heeft geen hart gehad."\n\n"O, zeg dat niet! Hij is een goed mensch en ik ben niet ongelukkig,\nin tegendeel, ik ben zeer gelukkig. Maar vandaag willen we niet meer\nzingen," voegde zij er bij en wendde zich naar het huis toe.\n\n"Hoe goed zijt gij, hoe goed!" riep Kitty uit, hield haar terug en\nkuste haar. "Als ik toch een beetje op u kon gelijken!"\n\n"Waarom moet gij op iemand gelijken? Zoo als gij zijt, met uw zacht\nen weemoedig lachje, zijt gij beminnelijk," antwoordde Warenka.\n\n"Neen, ik ben nergens goed voor. Nu, ik smeek u, zeg mij ... Wacht,\nlaat ons gaan zitten," zeide Kitty en zette zich op een bank neder;\n"zeg mij, vindt ge niets beleedigends in de gedachte, dat een man uw\nliefde versmaad heeft, dat hij met ..."\n\n"Hij heeft ze in het geheel niet versmaad; ik ben overtuigd, dat hij\nmij heeft bemind, maar hij was een gehoorzame zoon...."\n\n"Als hij nu evenwel niet uit gehoorzaamheid aan zijn moeder, maar\nuit eigen aandrift ..." zeide Kitty en besefte te gelijk, dat zij\nhaar geheim had verraden, ten minste, dat haar schaamrood gelaat haar\nnu verried.\n\n"Dan zeker had hij slecht gehandeld en ik zou in \'t geheel niets meer\nvoor hem gevoeld hebben," antwoordde Warenka, die begreep, dat er nu\ngeen sprake meer was van haar, maar van Kitty.\n\n"Maar de beleediging," bracht Kitty in, "de beleediging kan men niet\nvergeten." De herinnering aan het laatste bal, aan de pauze voor den\ncotillon kwam haar weer voor oogen.\n\n"Welke beleediging? Gij hebt toch niet slecht gehandeld?"\n\n"O, erger dan slecht,--beschamend."\n\n"Wat noemt gij beschamend?" vroeg zij. "Gij hebt toch niet een man,\ndien gij onverschillig waart, beleden, dat ge hem bemindet!"\n\n"Zeker niet. Ik heb geen woord daarvan gezegd, maar hij wist het\ntoch. Neen, neen, er zijn blikken ... er bestaat zulk een manier.... En\nals ik honderd jaren leef, zal ik dat niet vergeten...."\n\n"Hoe zit dat dan in elkander? Ik begrijp dat niet. De hoofdzaak is,\nof gij hem nog bemint of niet," zeide Warenka, alles rechtuit bij\nzijn naam noemende.\n\n"Ik haat hem en zal het mij zelf niet vergeven...."\n\n"Wat?"\n\n"Den smaad, de beleediging."\n\n"Ach, als allen eens zoo overgevoelig waren als gij!" zeide\nWarenka. "Er is bijna geen meisje, dat zoo iets niet ondervonden\nheeft. En dat alles is van zoo weinig gewicht."\n\n"Wat is dan gewichtig?" vroeg Kitty en zag haar met nieuwsgierige\nverwondering aan.\n\n"Ach, er is zooveel meer gewichtigs," antwoordde Warenka lachend.\n\n"Ach, zeer veel," hernam Warenka, die niet wist wat zij zeggen zoude.\n\nOp dit oogenblik deed zich uit het venster de stem der gravin hooren:\n"Kitty, het is koel! Sla een doek om of kom in huis."\n\n"Dat is waar. Het is tijd," zeide Warenka en stond op: "Ik moet ook\nmadame Berthe nog bezoeken. Zij hoeft mij dit verzocht."\n\nKitty hield haar hand vast en met een blik van hartstochtelijk\nsmeeken en van nieuwsgierigheid vroeg zij: "Wat is het gewichtige,\ndat ons rust geeft? Gij weet het, zeg het mij!"\n\nMaar Warenka begreep de vraag in Kitty\'s blik niet. Zij was zich\nslechts bewust, dat zij nog naar madame Berthe gaan en om twaalf uur\nbij haar moeder voor de thee zijn moest. Zij keerde derhalve naar de\nkamer terug, legde haar muziekbladen bijeen en wilde gaan.\n\n"Mag ik u begeleiden?" vroeg de overste.\n\n"Ja, want ge kunt in het donker toch niet alleen gaan," voegde de\nvorstin er bij: "Of zal ik je de meid medegeven?"\n\nKitty zag, dat Warenka nauwelijks een lach kon weerhouden, omdat\niemand haar zou begeleiden.\n\n"Neen, ik dank u; ik ga altijd alleen, en nimmer overkomt mij iets,"\nantwoordde zij, terwijl zij haar hoed opzette. Toen kuste zij Kitty nog\neens, en zonder haar gezegd te hebben wat het gewichtigste is, verdween\nzij met haar muziek onder den arm in de schemering van den zomeravond.\n\n\n\n\n\n\nIII.\n\n\nKitty werd tengevolge van haar kennismaking ook met madame Stahl\nnader bekend en deze verhouding zoowel als Warenka\'s vriendschap\noefende een heilzamen invloed op haar uit.\n\nKitty gevoelde zich ongelukkig, zij zocht troost en vond dien\nnergens. Nu kwam die troost van zelf tot haar, doordat zich voor\nhaar een geheel nieuwe wereld opende, die niets met baar verleden\ngemeen had; een schoone, verheven wereld, van welker hoogte af\nmen kalm op het verleden kon terugzien. Datgene "wat gewichtig\nis" werd haar openbaar; het was datgene, wat zij vermoed had;\nhet gewichtigste was, dat er buiten het instinctive leven, waaraan\nKitty zich tot hiertoe uitsluitend had overgegeven, nog een ander,\ngeestelijk, voor Kitty begrijpelijk leven bestond. Dit leven ontsloot\nde godsdienst, maar een godsdienst, die weinig met den aan Kitty van\njongs af bekenden gemeen had en die zich voor Kitty opende door de\nhuiselijke godsdienstoefeningen der weduwe, waarbij zich de nader\nmet haar bevrienden plachten te vereenigen om onder de leiding eens\nleeraars bijbelplaatsen te verklaren en het toepasselijke daarvan\naan te wijzen; dat was een begrijpelijke, met het leven verbonden en\nvan leven doordrongen godsdienst, waaraan men niet slechts geloofde,\nomdat het gevorderd werd, maar dien men ook kon liefhebben.\n\nMadame Stahl sprak met Kitty als met een lief kind, dat men als de\nherinnering aan zijn eigen jeugd bewondert. Slechts eenmaal had zij\ner van gewaagd, dat in alle menschelijke kwellingen slechts het geloof\nen de liefde troost aanbrengen en dat wij ons van Christus medelijden\nmet ons kleinst en nietigst leed verzekerd kunnen houden; toen had\nzij terstond het gesprek op een ander onderwerp geleid. Maar uit elke\nharer bewegingen, uit elk harer woorden, uit ieder harer, zooals Kitty\nhet noemde, "hemelsche" blikken, bovenal echter uit de geschiedenis\nvan haar leven, die zij door Warenka had leeren kennen, uit dat alles\nvernam Kitty "wat gewichtig was," hetwelk zij tot hiertoe nog niet\ngekend had. Kitty zag in madame Stahl den Christelijken ootmoed en de\nzielegrootheid verpersoonlijkt. Maar hoe verheven ook haar karakter\nwas, hoe roerend haar levensgeschiedenis, hoe zacht en treffend haar\nwoorden waren en hoezeer ze Kitty ook in geestdrift brachten, deze\nzou haar toch niet van harte hebben kunnen lief krijgen, als zij haar\nniet al dien tijd met Warenka\'s oogen had aangezien. En voor Warenka\nwas haar mama het toppunt van volkomenheid. Kitty had onwillekeurig\nin madame Stahl eenige trekken opgemerkt, die haar bevreemden. Zij\nhad, toen deze eens naar haar familie vroeg, een bijna spotachtigen\nglimlach op haar gelaat bespeurd, die haar verwonderde en krenkte. Nog\nmeer echter was zij ontevreden, toen zij eens bij gelegenheid van een\nbezoek bij madame Stahl een Catholieken priester aantrof en madame\nden geheelen tijd haar gelaat in de schaduw van de lampekap trachtte\nverborgen te houden. Van hoe weinig beteekenis deze kleine opmerkingen\nook waren, hadden zij Kitty toch in verwarring gebracht. Daarentegen\nwas Warenka in haar eenzaamheid, zonder vrienden en bloedverwanten,\nterwijl zij na eene treurige teleurstelling in de liefde toch niets\nwenschte, zich over niets beklaagde en zich slechts aan haar plichten\nwijdde,--voor haar een schier volmaakt wezen, waarmede zij dweepte. In\nWarenka had zij het gezien, dat men slechts zich zelf vergeten en als\nanderen denken moet om kalm, goed en gelukkig te worden--en dat was\nKitty\'s doel. Nadat Kitty nu duidelijk begrepen had, wat gewichtig\nwas, vergenoegde zij zich er niet mede zich daarover te verheugen,\nmaar zij wijdde zich werkelijk aan dit voor haar nieuw geopend\nleven. Na Warenka\'s mededeelingen over madame Stahls doen en laten,\nvormde zij zich een bepaald levensplan. Waar zij ook mocht wonen,\nwilde zij even als een nicht van mevrouw Stahl, van wie Warenka haar\nverhaald had, overal de ongelukkigen opzoeken en helpen, waar zij\nvermocht; zij wilde goede geschriften uitdeelen, de misdadigen en\ngevangenen uit den bijbel voorlezen. Vooral het laatste was voor haar\neen aanlokkelijke gedachte. Maar dit was een geheim, waarvan zij noch\nmet haar moeder noch met Warenka spreken wilde. Zij was overtuigd,\ndat het goed en schoon was, dat men het doen moest, en toch zeide\neen inwendige stem haar, dat zij niet in staat was het te doen.\n\nDe vorstin bemerkte, dat Kitty zich geheel onder den invloed en op\nsleeptouw van mevrouw Stahl en nog meer van Warenka bevond. Niet alleen\ndat zij de laatste in geheel haar bedrijvig streven en doen navolgde,\nmaar zij copieerde haar onwillekeurig ook in haar manieren, zooals zij\nging, sprak en met de oogen pinkte. Maar spoedig bemerkte zij ook, dat\nin Kitty\'s innerlijk leven een geheele omkeering had plaats gehad. Zij\nontdekte, dat zij nu \'s avonds steeds in een Fransch evangelie las, dat\nmadame Stahl haar geschonken had, hetgeen zij vroeger niet had gedaan;\ndat zij haar gewone kennissen vermeed en met de zieken verkeerde, die\nonder Warenka\'s bescherming stonden en voornamelijk met de familie\nvan een armen Russischen schilder. Zij was er blijkbaar trotsch op,\nin deze familie de plichten eener liefdezuster te vervullen. Dit alles\nwas nu recht mooi en de vorstin had er ook niets tegen in te brengen,\nte minder daar de vrouw des schilders een zeer fatsoenlijke persoon\nwas en ook de Duitsche prinses Kitty\'s werkzaamheid met welgevallen\nopgemerkt en Kitty den "engel der vertroosting" genoemd had; maar zij\nvreesde, dat Kitty het te ver zou drijven. "Il ne faut jamais rien\noutrer," had zij haar derhalve gezegd. Maar de dochter antwoordde\nniets en dacht slechts in haar hart, dat men op godsdienstig gebied\nvan geen overdrijving kon spreken; want hoe kon van overdrijving sprake\nzijn tegenover een gebod, dat beveelt: als iemand u op de rechterwang\nslaat, keer hem ook de linker toe, en als iemand u den rok ontneemt,\nlaat hem ook den mantel?\n\n\n\n\n\nIV.\n\n\nNog voor het sluiten van het badseisoen keerde vorst Tscherbatzky bij\nde zijnen terug. Van Karlsbad was hij nog naar Baden-Baden en Kissingen\ngetrokken om daar eenige kennissen te begroeten, en weer, zooals\nhij zeide, volop Russischen geest in te ademen. De beschouwingen van\nden ouden vorst en van de vorstin omtrent het leven in het buitenland\nstonden geheel tegenover elkander. De vorstin prees en bewonderde alles\nen trachtte, in weerwil dat zij in het Russische leven was geworteld,\nin het buitenland op een West-Europeesche dame te gelijken, wat zij\ntoch niet was. Zij was een Russische barina, en derhalve moest zij zich\neenigszins geweld aandoen, wat haar dikwijls lastig viel. De vorst\ndaarentegen vond alles in het buitenland afschuwelijk, hem was het\nEuropeesche leven een gruwel; hij behield zijn Russische gewoonten\nen trachtte in het buitenland nog minder Europeesch te schijnen,\ndan hij in werkelijkheid was.\n\nHij kwam mager, met hangende wangen, maar in de beste luim terug. Deze\nverbeterde nog meer, toen hij zag, dat Kitty weer geheel hersteld\nwas. Evenwel werd hij eenigszins verontrust door het bericht van\nKitty\'s vriendschap met Warenka en madame Stahl en door de mededeeling\nder gravin over de omkeering, die in des meisjes gemoed had plaats\ngehad; dit wekte in zijn binnenste weer dat gevoel van ijverzucht op\nalles, wat zijn dochter buiten hem belang inboezemde; er beving hem\neenige vrees, dat zijn dochter naar hooger sferen kon ontvlieden,\nwaar zijn invloed haar niet meer kon bereiken. Maar deze bekommering\nversmolt in de zee van goedigheid en vroolijke luim, die steeds zijn\nhart vervulde en die nu door het Karlsbader water nog was vergroot.\n\nDaags na zijn aankomst ging de vorst in zijn langen jas en met zijn\nRussische rimpels en hangende wangen, die door den stijven halsboord\nwerden gesteund, met Kitty naar de bron. Het was een bizonder\nschoone morgen; de bevallige, vroolijke huizen met tuintjes er voor,\nde aanblik der dienstmeiden met roode wangen en roode armen, die\nvroolijk haar werk verrichtten, en de heldere zonneschijn stemden\nhem blijmoedig. Maar hoe meer hij de bron naderde, des te talrijker\nwerden de zieken, die hij tegenkwam; hun voorkomen scheen hem nog\nbeklagenswaardiger toe in deze omgeving. De glans en het licht van\ndezen Junimorgen, de tonen van het orkest en vooral de aanblik der\ngezonde dienstmeiden waren voor hem een droevig contrast met de uit\nalle hoeken van Europa hier saamgekomen en zich treurig voortsleepende\nlichamen. In weerwil van zijn zelfbewustzijn en een gevoel alsof hij\nweer jong was geworden, was het hem toch, toen hij aan den arm van\nzijn geliefd kind daarheen stapte, als moest hij zich geneeren om\nzijn krachtigen gang en sterke leden.\n\n"Breng mij met uw nieuwe vrienden in kennis," zeide hij tot zijn\ndochter. "Ik heb dit afschuwelijk Soden bijna lief gekregen, omdat\nhet u de gezondheid heeft weergegeven. Maar hoe treurig, hoe treurig\nis het hier? Wie is dat?"\n\nKitty noemde hem alle met haar bekende en onbekende personen, die zij\nontmoetten. Aan den ingang van den tuin kwam de blinde mevrouw Berthe\nmet haar geleidster hun tegen, en de vorst verheugde zich over de\nuitdrukking van teedere ontroering op het gelaat der oude Francaise,\ntoen deze Kitty\'s stem herkende. Zij begon hem dadelijk met haar\noneindige Gallische beminnenswaardigheid te overstroomen en hem te\nloven, dat hij zulk een prachtige dochter had, die zij een schat,\neen parel, een engel noemde.\n\n"Nu, dan is zij de engel nummer twee," zeide de vorst lachend,\n"want volgens haar eigen verklaring is mademoiselle Warenka de engel\nnummer een."\n\nIn de galerij troffen zij Warenka aan, die hen met een rood taschje\nin de hand haastig te gemoet kwam.\n\n"Papa is gekomen," zeide Kitty.\n\nWarenka maakte een natuurlijke en eenvoudige beweging, half buiging\nhalf groet, en begon dadelijk vrij en eenvoudig, zooals zij met allen\ndeed, met den vorst te spreken.\n\n"O zeker ken ik u al, ik ken u zeer goed," zeide hij tot haar met een\nlachje, waaraan Kitty met blijdschap bemerkte, dat haar vriendin een\ngoeden indruk op hem gemaakt had. "Waar gaat dat nu zoo haastig heen?"\n\n"Mama is hier," antwoordde zij tot Kitty gekeerd; "zij heeft den\ngeheelen nacht niet geslapen, en de dokter heeft haar aangeraden een\nrit te doen. Ik breng haar nu haar handwerkje."\n\n"Dus dat is de engel nummer een," zeide de vorst, toen\nWarenka zich verwijderde.\n\nKitty bemerkte, dat hij met Warenka een weinig den spot wilde\ndrijven, maar dat hem dat niet recht gelukken wilde, omdat zij hem\ngoed bevallen was.\n\n"Nu zal ik al uw vriennen wel leeren kennen," voegde hij er bij;\n"ook uw madame Stahl, als zij zich vernederen wil zich mijner te\nherinneren."\n\n"U heeft haar dus gekend, papa?" vroeg Kitty met een zekeren angst,\ndaar zij bij het noemen van madame Stahl in haar vaders oogen iets\nspotachtigs zag opflikkeren.\n\n"Ik heb haar man en ook haar oppervlakkig gekend, voor zij zich onder\nde pietisten had begeven."\n\n"Pietisten, wat zijn dat, papa?" vroeg Kitty, zeer verschrikt, wijl\ndatgene, wat zij in mevrouw Stahl vereerde, een naam had.\n\n"Dat weet ik zelf niet zoo precies. Ik weet slechts, dat zij God voor\nalles dankt, voor ieder ongeluk, en ook daarvoor, dat haar man is\ngestorven. Nu, dit kon belachelijk schijnen, want zij hebben slecht\ngenoeg met elkander geleefd."\n\n"Daar is zij," zeide Kitty en wees op een rolwagen, waarin, van\nalle zijden door kussens ondersteund, iets van grauwblauwe kleur\nonder een zonnescherm lag. Dat was mevrouw Stahl. Achter haar stond\neen sombere Duitsche arbeider, die den wagen schoof; naast haar een\nblonde Zweedsche graaf, dien Kitty slechts bij naam kende. Eenige\nzieken bleven aarzelend bij het ziekenwagentje staan en staarden de\ndaarin gezeten dame als een wonder aan.\n\nDe vorst naderde met Kitty en deze zag dadelijk weer in zijn oogen\ndie spottende uitdrukking. Hij trad op madame Stahl toe en sprak\nhaar recht hoffelijk en vriendelijk in dat uitgezochte Fransch aan,\ndat tegenwoordig nog slechts zoo weinigen in staat zijn te spreken.\n\n"Ik weet niet, of u zich mijner nog zal herinneren, maar ik moet mij\nu weer in het geheugen terug roepen om u te danken voor de aan mijn\ndochter bewezen goedheid," zoo sprak hij, terwijl hij zijn hoed afnam\nen niet weer opzette.\n\n"Vorst Alexander Tscherbatzky," antwoordde mevrouw Stahl, terwijl\nzij haar hemelsche oogen tot hem ophief, waarin Kitty nu een zekere\nontevredenheid meende te bespeuren: "ik verheug mij u te zien. Ik\nheb uw dochter zeer lief gekregen."\n\n"En met uw toestand gaat het nog steeds niet beter."\n\n"Ik heb mij daaraan reeds gewend," antwoordde madame Stahl en maakte\nden vorst met den Zweedschen graaf bekend.\n\n"U is anders weinig veranderd," zeide de vorst. "Het moet tien of\nelf jaar geleden zijn, dat ik het laatst de eer had u te zien."\n\n"Ja, als God een kruis oplegt, geeft hij ook de kracht om het te\ndragen. Men vraagt zich zelf wel eens, waarom het leven zoo lang\nis.... De andere zijde!" voegde zij er tot Warenka gekeerd bij,\ndie bezig was haar voeten in een plaid te wikkelen.\n\n"Wel, om goed te doen!" antwoordde de vorst met de oogen lachend.\n\n"Wij mogen ons geen oordeel daarover aanmatigen," meende madame Stahl,\ndie de verdachte uitdrukking in zijn oogen bespeurd had. "Derhalve,\nu zal me dat boek toezenden, lieve graaf? Ik zal u daarvoor zeer\ndankbaar zijn," sprak zij tot den jongen Zweed gekeerd.\n\n"Ah!" riep de vorst uit, daar hij in de nabijheid den Moskouer overste\nzag. Hij boog zich voor mevrouw Stahl en ging met zijn dochter en de\noverste, die zich bij hen aansloot, verder.\n\n"Dat is onze aristocratie, vorst," zeide de Moskouer overste, die\nzich sarcastisch wilde uitdrukken, daar hij het madame Stahl zeer\nkwalijk had genomen, dat zij met hem niet bekend was geworden.\n\n"Zij is altijd dezelfde," antwoordde de vorst.\n\n"U heeft haar nog voor haar ziekte gekend, vorst? Men zegt, dat zij\nin tien jaren niet heeft geloopen."\n\n"Zij loopt niet, omdat zij een kort been heeft...."\n\n"Papa, dat is niet mogelijk!" meende Kitty.\n\n"Booze tongen beweren het, lieveling. Uw Warenka heeft ook een\npleizierige taak," voegde hij er bij. "O, die zieke dames!"\n\n"Ach neen, papa," wederlegde Kitty, "Warenka vergoodt haar. En dan doet\nzij ook zooveel goeds. Vraag, wie u wil. Allen kennen haar!" "\'t Is\nmogelijk, \'t is mogelijk!" antwoordde hij en drukte haar arm tegen\nzich aan. "Maar beter is het nog, dat men het zoo doet, dat, wie men\nook vragen mag, niemand het weet."\n\nKitty zweeg, niet omdat zij niets wist te antwoorden, maar omdat zij\nhaar geheimste gedachten niet aan haar vader wilde verraden. Maar\nzonderling! Ofschoon zij zich voorgenomen had, niet in het oordeel\nhaars vaders te deelen en hem niet in haar heiligdom te laten\nindringen, besefte zij toch, dat het hemelsch beeld van mevrouw\nStahl, dat zij een geheele maand lang in haar hart had gedragen,\nspoorloos verdween. Er bleef slechts een vrouw met een kort been\nover, die niet loopt om haar mankheid te verbergen, en die Warenka\nkwelt, omdat ze niet geheel naar haar wensch den plaid had terecht\ngestoken. Met alle inspanning harer verbeelding vermocht zij niet,\nzich de vroegere madame Stahl voor te stellen.\n\n\n\n\n\n\nV.\n\n\nDes vorsten goede luim was voor al zijn huisgenooten, zijn kennissen\nen ook voor den Duitschen hotelhouder aanstekelijk. Toen zij van de\nbron waren teruggekeerd en Marie Eugenjewna den overste en Warenka\nuitgenoodigd had zich bij haar te voegen, liet de vorst een tafel\nen stoelen onder den kastanjeboom in den tuin brengen en daar het\nontbijt gereed zetten. De waard en zijn dienstpersoneel leefden op\nonder den indruk zijner vroolijkheid. Zij kenden zijn edelmoedigheid,\nen een half uur later zag de zieke Hamburger dokter, die boven\nwoonde, uit zijn venster met afgunst op dat gezelschap vroolijke,\ngezonde Russische menschen onder den kastanjeboom neder. Onder de\nspelende schaduw van den boom zat de vorstin aan een met een wit\nservet bedekte tafel, die met koffieservies, brood, boter, kaas en\nkoud gebraad was beladen. Haar coiffure was versierd met lila lint;\nzij gaf de kopjes rond en presenteerde het brood. Tegenover haar aan\nhet andere eind zat de vorst, duchtig smullend, terwijl hij luid en\nlevendig iets vertelde. Hij had al zijn inkoopen van de reis naast\nzich gelegd; gesneden kastjes, vouwbeenen van allerlei soort en andere\nkleinigheden, waarvan hij een menigte had aangekocht. Ieder gaf hij\nwat, ook Liesje, de dienstmeid en den hotelhouder, met wien hij in\nslecht Duitsch schertste, terwijl hij hun verzekerde, dat niet de\nbaden, maar de voortreffelijke gerechten, vooral de pruimensoep Kitty\ngezond hadden gemaakt. De vorstin bespotte haar echtgenoot om zijn\nRussische eigenaardigheden, maar zij was toch zoo opgewekt en vroolijk\nals zij sedert haar verblijf in de badplaats nog niet geweest was. De\noverste lachte als altijd bij het schertsen van den vorst, maar,\nwat de Europeesche zeden betrof, die hij meende grondig bestudeerd\nte hebben, helde hij geheel naar de beschouwing der gravin over. De\ngoedige Marie Eugenjewna stikte bijna van lachen om des vorsten\ngrappen, en Warenka werd, wat Kitty nog niet bij haar bemerkt had,\ntelkens door een zenuwachtig, aanstekend lachen, dat de potsen van\nden vorst bij haar verwekte, geheel geschokt.\n\nDit alles wond ook Kitty wel op, maar zij kon toch niet geheel\nonbekommerd zijn. Zij kon het raadsel, dat haar vaders ironische\nbeschouwingen van haar vrienden en van het leven, dat zij had lief\ngekregen, voor haar deed ontstaan, niet dadelijk oplossen. Allen\nwaren vroolijk, slechts Kitty niet, en dat kwelde haar.\n\n"Waarvoor heb je dat alles toch gekocht?" vroeg de vorstin haar man\nlachende en reikte hem een kop koffie toe.\n\n"Nu, als men zoo ronddrentelt en toevallig in de nabijheid van een\nwinkel komt, dan wordt men aangeroepen om iets te koopen.\n\n"Doorluchtigheid! Excellentie! Doorluchtigheid!" Nu, als zij\nDoorluchtigheid zeggen, dan kan men toch niet anders: tien thaler\nzijn weg eer men \'t weet."\n\n"Dat komt slechts door de verveling," meende de vorstin.\n\n"Zeker, de verveling! Zulk een verveling, moedertje, dat men niet\nmeer weet, wat men doen zal."\n\n"Hoe kan men zich hier nog vervelen, vorst?" vroeg Maria Eugenjewna. Er\nis toch zooveel belangwekkends in Duitschland."\n\n"Ja, al dat belangwekkende ken ik al. Ik ken de pruimensoep, de\nerwtenworst ken ik, alles ken ik."\n\n"Neen, zeg, wat je wilt; maar de Duitsche inrichtingen zijn\ninterressant," zeide de overste.\n\n"Wat is er interressants? Allen zijn tevreden als de koperen\ngroschen. Zij hebben allen wat zij wenschen. Moet ik daarom tevreden\nzijn? Ik heb niet wat ik wensch en ik weet slechts, dat ik zelf mijn\nlaarzen uittrekken en ze zelf achter de deur zetten moet. \'s Morgens\nstaat men vroeg op, kleedt zich dadelijk aan, gaat naar de zitkamer\nen krijgt wat slechte thee te drinken. Dan is het toch te huis geheel\nanders. Men wordt wakker op zijn gemak en men heeft geen haast: men\nergert zich over een of ander, men bromt een beetje, bezint zich dan\neerst ordentelijk, overlegt alles rijpelijk en men overijlt zich niet!"\n\n"Tijd is geld! Dat vergeet u," zeide de overste.\n\n"Welke tijd? Er zijn tijden, waarvan men een geheele maand voor een\nhalven roebel zou geven, en er zijn zulke, waarvan een half uur met\ngeen geld te betalen is. Is dat niet zoo, Kathinka? Waarom zie jij\ner uit, alsof je de verveling beet heeft?"\n\n"Ik? Volstrekt niet, papa."\n\n"Ik moet naar huis," zeide Warenka en stond op. Zij nam afscheid en\nging in huis om haar hoed te halen.\n\nKitty volgde haar. Zelfs Warenka kwam haar nu anders voor. Zij\nwas geen slechtere, maar een andere, dan zij zich tot hiertoe had\nvoorgesteld. Met de aankomst haars vaders had zich de geheele wereld,\nwaarin zij tot hiertoe geleefd had veranderd. Zij kon haar eigen\nervaringen niet verloochenen, maar zij besefte, dat zij zich in\nzich zelf had bedrogen, toen zij meende datgene te kunnen zijn en\nworden, wat zij wilde. Zij kwam tot het besef, hoe zwaar het was,\nzich zonder geveinsdheid en pronkerij op de hoogte te handhaven,\nwaartoe zij getracht had zich te verheffen; het kwam haar nu voor,\ndat deze wereld van kommer, van zieken en stervenden, waarin zij hier\ngeleefd had, beangstigend en nederdrukkend was; en de inspanning,\ndie zij had aangewend om die wereld lief te hebben, kwam haar nu\nkwellend en pijnlijk voor; zij verlangde van hier weg te komen,\nop reis te zijn, snel voorwaarts in de frissche lucht, terug naar\nRusland, naar Klekotok, waarheen ook Dolly met haar kinderen, zooals\nzij uit haar brieven wist, was verhuisd.\n\nSlechts haar liefde voor Warenka was niet verzwakt geworden. Toen\nzij van elkander afscheid namen, drong Kitty haar, haar in Rusland\nte bezoeken.\n\n"Ik zal komen, als je getrouwd zijt." zeide Warenka.\n\n"Ik zal nooit trouwen."\n\n"Nu, dan kom ik ook nooit."\n\n"Nu goed, dan zal ik trouwen, alleen opdat gij komt," antwoordde Kitty.\n\nDe voorspelling van den dokter was vervuld; Kitty keerde geheel\ngenezen terug. Zij was niet meer zoo zorgeloos en vroolijk als te\nvoren, maar zij was kalm en rustig. De Moskousche kommer en smart\nwas voor haar een bloote herinnering geworden.\n\n\n\n\n\nVI.\n\n\nStipan Arkadiewitsch Oblonsky was naar Petersburg afgereisd\nen vertoefde daar nu om de plichten te vervuilen, die voor alle\nstaatsbeambten van zelf spreken, maar voor anderen onbegrijpelijk zijn,\nen zonder welker vervulling het onmogelijk is ambtenaar te wezen,\nnamelijk zich bij het ministerie in herinnering te houden. Terwijl\nhij tot vervulling van dezen plicht, waarvoor hij al het geld uit\nhet huis had medegenomen, zijn tijd lustig bij de wedrennen en in\ndo zomercafe\'s doorbracht, verhuisde Dolly met de kinderen naar hun\nlandgoed om de uitgaven zooveel mogelijk te beperken. Hun landgoed\nKlekotok, dat zij als huwelijksgift had medegekregen, hetzelfde welks\nhoutgewas in het voorjaar was verkocht, lag ongeveer vijftig werst\nvan Lewins Pokrowskaja verwijderd.\n\nHet groote heerenhuis van Klekotok was reeds jaren geleden afgebrand en\nde oude graat had daarvoor het bij de boerderij behoorend gebouw laten\nvergrooten en tot woonhuis inrichten. Voor twintig jaren had het Dolly\ndoelmatig en ruim toegeschenen, maar nu was het oud en vervallen. Toen\nStipan in het voorjaar daarheen was gegaan om het bosch te verkoopen,\nhad Dolly hem gedrongen het huis eens op te nemen en de noodige\nherstellingen te laten doen. Hij was, zooals alle schuldige mannen,\ngaarne bereid zijn vrouw alle gemakken te verschaffen en had het\nhuis onderzocht en maatregelen voor alle naar zijn oordeel noodige\nverbeteringen genomen. Volgens zijn meening was het noodig geweest\nnieuwe meubels te laten komen, gordijnen op te hangen, den tuin te\nlaten in orde brengen, een kleine brug over den vijver te bouwen en\nbloemen te planten. Maar andere, zeer noodige dingen, welker gemis\nlater Dolly soms wanhopig maakte, had hij voorbij gezien. Hoezeer\nStipan zich moeite gaf een zorgzaam vader en echtgenoot te zijn,\nkon hij zich toch ook gedurig weer niet herinneren, dat hij vrouw\nen kinderen had. Hij had de eigenschappen van een jonkman en deze\nregelden zijn doen en laten. Bij zijn terugkomst te Moskou had\nhij zijn vrouw met trots verzekerd, dat alles voor haar ontvangst\ngereed was, dat het huis op een pronkkastje zou gelijken en hij\nzelf kon haar nu aanraden naar buiten te verhuizen. Het vertrek\nzijner vrouw was hem in alle opzichten aangenaam. Het leven op het\nland zou voor de kinderen gezonder en ook veel goedkooper zijn, en\nhij zelf--vrijer. Darja Alexandrowna van haar zijde achtte ook het\nverblijf op het land voor de kinderen noodig, vooral voor het meisje,\ndat na het roodvonk nog steeds niet geheel was geworden zooals zij\nzijn moest, en dan ook om de eeuwige kleine uitgaven aan schoenmaker,\nkleermaker, slachter en vischkooper wat te beperken. Buitendien was\nhaar de gedachte aan het land ook aangenaam, omdat zij hoopte Kitty,\ndie in den zomer van de badplaats zou terugkeeren, daar bij zich te\nzien. Kitty schreef haar, dat niets zoo aanlokkelijk voor haar was,\nals den zomer met Dolly en de kinderen te Klekotok, dat voor haar\nzoo rijk aan herinneringen uit de jeugd was, door te brengen.\n\nDe eerste tijd van haar verblijf op het land was voor Dolly zeer\nzwaar. Van haar kindsheid af was haar de voorstelling bijgebleven,\ndat het land een toevluchtsoord voor alle stadsonaangenaamheden was\nen dat het leven daar wel niet druk en elegant, maar daarvoor ook\ngoedkoop en ongedwongen was; men had daar alles zelf, alles was er\ndus goedkoop en het was er--dit was de hoofdzaak--voor de kinderen\ngezond. Maar nu, na haar aankomst, bevond zij, dat ook hier alles\ngeheel anders was, dan zij het zich had voorgesteld.\n\nDen dag na haar aankomst regende het sterk en in den nacht begon het\nop den corridor en in de kinderkamer erg te lekken, zoodat zij de\nbedden in het salon moest brengen. Ook ontbrak er een meid om voor\nhet dienstpersoneel te koken. Van negen koeien in den stal waren er\neenige, zooals de koemeid zeide, drachtig en stonden derhalve droog,\nde andere hadden pas gekalfd, weder andere waren oud--zoodat niet eens\ngenoeg boter en melk voor de kinderen aanwezig was. Eieren waren er\nook niet en kippen niet te koop. Slechts eenige oude, loodkleurige,\nmagere hanen konden geslacht en gekookt worden. Ook aan vrouwelijke\nbediening ontbrak het; allen waren bij de aardappels bezig. Uitrijden\nkon men ook niet, want het eene paard was kolderig en sloeg den dissel\nin stukken. Aan baden was niet te denken, want de geheele oever der\nrivier was door het vee vertrapt en aan de zijde van den weg open en\nzichtbaar. Men kon niet eens gaan wandelen, want het vee kwam door\nde gebroken heining in den tuin en daarbij was een vreeselijke stier,\ndie brulde en derhalve ook wel stooten zou. Kleerkasten waren er niet;\ndie er bestonden kon men niet sluiten of sprongen, zoodra men ze\nvoorbij ging, van zelf weer open. Kookpotten waren er niet te vinden,\nin de waschkeuken was geen ketel en in de mangelkamer geen strijktafel.\n\nIn plaats van de verwachte rust en ontspanning, vond Dolly eene\nvolgens haar begrippen verschrikkelijke ellende en geraakte bijna\nin vertwijfeling. Zij spande al haar krachten in gevoelde echter de\ngeheele hopeloosheid van haar toestand en moest zich geweld aandoen\nom de opwellende tranen te weerhouden. De opzichter, een voormalig\nwachtmeester, dien Stipan wegens zijn schoon en waardig voorkomen uit\nzijn vroegere betrekking als portier hierheen had verplaatst, trok\nzich Darja Alexandrowna\'s leed volstrekt niet aan; hij zeide slechts\neerbiedig: "Bij dit afschuwelijk volk is alles mogelijk!" Hij zelf\nechter hielp haar in geen enkel opzicht. Haar toestand scheen haar\nderhalve hopeloos toe. Maar ook in het huis der Oblonsky\'s bevond zich\neen anders weinig in het oog vallende, maar in hoogen graad nuttige en\ngewichtige persoon, namelijk Maria Filimonawna. Zij stelde de barina\ngerust, verzekerde, dat alles terecht zou komen, en zonder zich te\noverijlen of op te winden, sloeg zij de handen aan het werk. Zij\nmaakte kennis met de vrouw van den opzichter en zat reeds denzelfden\ndag met haar en den opzichter onder den acaciaboom en raadpleegde\nmet haar onder een kop thee. Weldra vormde zich onder de acacia\nonder de leiding van Maria Filimonowna een club, die uit de vrouw\ndes opzichters, den dorpsoudste en den landhuishoudkundige bestond,\nen deze club ruimde allengs alle bezwaren in het leven der barina\nuit den weg. Binnen een week was alles dan ook al geschikt. Het dak\nwas hersteld, een kookvrouw werd in de peettante van den dorpsoudste\ngevonden, kippen werden gekocht, de koeien begonnen melk te geven,\nde tuin werd ingesloten, de kasten werden van haakjes voorzien en\ngingen niet meer van zelf open, een behoorlijke strijkplank lag in\nde mangelkamer op een stoelleuning in de commode en het rook er,\nzooals het behoorde, naar het strijken.\n\n"Nu heeft u alles en u wilde reeds wanhopen," zeide Maria Filimonowna\nen wees op de strijkplank. Er wordt zelfs een uit stroo gevlochten\nbadhuisje gebouwd. Lili liet men het eerst baden. En nu begon, ofschoon\nvooreerst bij gedeelten, haar verwachting van een, zoo ook al niet\nonbezorgd, dan toch behagelijk landleven zich te verwezenlijken. Met\nzes kinderen kon het voor Darja Alexandrowna niet zonder zorgen\nzijn. Nu was het eene ziek, dan moest men hetzelfde van een ander\nvreezen; vandaag scheelde het derde wat, morgen het vierde en het\nvijfde toonde een boozen aard en zoo verder. Zelden was er een\nkorte, rustige periode. Maar al deze zorgen, al deze onrust waren\nhet eenig mogelijke geluk voor Dolly. Had zij deze niet gehad, dan\nwas zij alleen gebleven met de gedachte aan haar echtgenoot, die haar\nniet beminde. Maar hoe zwaar der moeder ook deze gestadige angst en\nbezorgdheid over haar kinderen viel, deze kinderen zelf vergoedden haar\ndoor allerlei kleine genoegens haar zorgen. Deze genoegens waren zoo\nonmerkbaar als het goudstof in het zand der rivier, en in de eerste\noogenblikken zag zij niets als slechts den kommer, slechts het zand;\nmaar er waren ook nog oogenblikken voor haar, dat zij niets zag dan\nslechts de genoegens, slechts het goud.\n\n\n\n\n\nVII.\n\n\nTegen het einde van Mei ontving zij een antwoord van haar man op haar\nklachten wegens al wat op het landgoed ontbrak. Hij maakte allerlei\nverontschuldigingen en beloofde, zoodra het hem mogelijk was over te\nkomen. Maar deze mogelijkheid scheen voor hem niet te willen aanbreken,\nwant nog in Juni was Dolly alleen op het land.\n\nOp een Zondag, den dag van den heiligen Petrus, reed zij naar de\nkerk om haar kinderen het heilig avondmaal te laten geven. Zij had\nreeds eenige dagen te voren overwogen, hoe zij de kinderen bij die\ngelegenheid zou kleeden. De kleedingsstukken waren genaaid, gekeerd\nen gewasschen, de zoomen en vouwen uitgelegd, de knoopen vastgehecht,\nde strikken terecht gestoken. \'s Morgens ten negen ure,--zij had\nden pope verzocht het begin van den kerkdienst tot dat oogenblik\nuit te stellen--stonden de feestelijk gekleede kinderen van vreugde\nstralend op het voorplein voor de kales en wachtten op hun moeder. In\nplaats van het statig ros, had men op raad van Maria Filimonowna den\nbruine van den opzichter voorgespannen, en eindelijk verscheen Darja\nAlexandrowna in een wit mousselinen kleed en nam plaats in het rijtuig.\n\nZij had zich zorgvuldig gefriseerd en gekleed. Vroeger was zij\nnauwlettend op haar toilet om haar zelfs wil, om er goed uit te\nzien en te behagen; toen, hoe ouder zij werd, stelde zij steeds\nminder belang in sierlijke kleeding; zij bespeurde slechts, hoeveel\nonbevalliger zij was geworden. Nu echter kleedde zij zich weer met\ngenoegen en met zorg. Zij deed het nu niet meer om haar zelfswil en\nniet om haar schoonheid, maar om als moeder harer bevallige kinderen\nden totalen indruk niet te bederven. En toen zij zich de laatste maal\nin den spiegel had beschouwd, was zij met zich zelf tevreden. Zij\nwas schoon, niet zooals vroeger op de bals, maar schoon genoeg voor\nhet doel, dat zij nu voor oogen had.\n\nIn de kerk was niemand buiten de boeren en hun vrouwen. Maar\nhet scheen Dolly toe, alsof zij met de kinderen een algemeene\nbewondering verwekte. De kinderen waren niet slechts schoon, maar\ngedroegen zich ook aardig. Wel stond Alescha (uitspraak Aleosja)\nnooit stil, maar draaide altijd heen en weer, doch hij was toch een\nallerliefste jongen. Tania stond daar als een volwassene en zag naar\nde kleintjes. Maar de jongste, Lili, was in haar naive bewondering\nvan alles wat zij zag verrukkelijk en het was moeielijk niet te lachen\nals zij na ontvangst van het avondmaal zeide:\n\n\t\t"Please some more."\n\nTe huis ging ook alles goed. Alleen begon Grischa te fluiten onder het\nontbijt en, wat nog erger was, hij wilde de Engelsche gouvernante niet\ngehoorzamen, toen deze het hem verbood. Daarom kreeg hij niets van de\nzoete koek. Als Dolly te huis was geweest, zou zij op dezen dag zulk\neen straf niet hebben toegelaten; maar zij moest het eenmaal door de\nEngelsche vastgestelde billijken. Daardoor werd de algemeene vreugde\nwat verstoord. Grischa weende en zeide, dat Nicolinko ook had gefloten\nen dien had men niet gestraft; hij weende ook niet om de koek, dat kon\nhem niet schelen, maar omdat men tegen hem onrechtvaardig was. Dat\nwas nu al te treurig en Dolly besloot, nadat zij met de Engelsche\noverlegd had, Grischa te vergeven en ging derhalve naar hem toe.\n\nToen zij echter de zaal binnen trad, aanschouwde zij een tafereel,\ndat haar hart met blijdschap vervulde en haar de tranen in de oogen\ndeed komen. De kleine misdadiger zat daar op een vensterbank en naast\nhem stond Tania met een bord. Onder voorwendsel, voor haar poppen\neen diner te willen aanrichten, had zij van de gouvernante verlof\ngevraagd haar portie koek mede naar de kinderkamer te mogen nemen;\nmaar zij bracht de koek dadelijk naar haar broeder. Deze, nog steeds\nvoortgaande te weenen en over de onrechtvaardigheid te klagen, at de\nkoek en zeide snikkend:\n\n"Eet jij ook. Laten we samen eten ... samen ..."\n\nEerst had het medelijden met haar broeder, toen het bewustzijn harer\ngoede daad op Tania gewerkt en tranen stonden in haar oogen, maar\nzij zeide niets en at haar gedeelte op.\n\nToen zij hun moeder zagen, waren zij eerst zeer verschrikt, maar toen\nzij haar oplettender aankeken, bemerkten zij, dat zij goed hadden\ngehandeld, en begonnen te lachen en met den mond vol koekjes wischten\nzij zich met de handen de lippen af en besmeerden hun van tranen en\ningelegde vruchten blinkende gezichten.\n\n"O hemel! Het nieuwe witte kleed! Tania! Grischa!" riep de moeder uit\nen beijverde zich het kleedje te redden. Maar zij lachte met tranen\nin de oogen.\n\nDe nieuwe kleederen werden uitgetrokken, de meisjes moesten weer\nhaar daagsche blouses en de jongens hun gewonen kielen aantrekken;\ntoen werd de laneika aangespannen--tot spijt van den opzichter weer\nmet den bruine--om eerst naar het bosch te rijden om paddestoelen\nte zoeken en dan naar het badhuisje. Het was niet gemakkelijk, op\nalle kinderen tegelijk acht te geven, onder allen de orde te bewaren\nen aan alle kousen, broekjes en schoenen te denken, alle banden los\nte maken en weer toe te binden; maar voor Darja Alexandrowna was er\ngeen grooter genot, dan zoo met haar kleintjes te samen te baden,\nal die kleine dikke beentjes vast te houden om ze de kousjes af te\ntrekken, dan deze naakte lichaampjes op den arm te nemen, in het water\nte dompelen, hun vroolijk en verschrikt gescheeuw te hooren en deze\nnaar adem hijgende, plassende cherubims met hun wijd geopende oogen\nen angstige en vroolijke gezichten te aanschouwen.\n\n\n\n\n\nVIII.\n\n\nOmringd van haar kinderen met natte hoofdjes en zelf met een doek om\nhet hoofd gebonden, naderde Dolly haar huis, toen de koetsier zich\nomkeerde en zeide: "Daar komt een heer aan. Ik geloof, dat het de heer\nvan Pokrowskaja is." Dolly zag naar buiten en was zeer verheugd, toen\nzij Lewins haar zoo welbekende gestalte met grijzen hoed en jas haar te\ngemoet zag komen. Zag zij hem altijd gaarne komen, van daag bizonder,\nomdat zij hem nu in haar vollen roem en glorie ontmoette. Niemand\nkon beter dan Lewin haar rijkdom begrijpen en datgene, waarin deze\nrijkdom bestond.\n\n"U zit daar als een klokhen, Darja Alexandrowna."\n\n"O, hoe blijde ben ik," zeide zij en reikte hem de hand.\n\n"Zoo, ge verheugt u en hebt mij toch uw komst niet laten weten. Van\nStiwa ontving ik een briefje, dat ge hier zijt."\n\n"Van Stiwa?" vroeg Dolly verwonderd.\n\n"Ja, hij schrijft mij, dat u reeds hier zijt, en meent dat ge mij wel\nzult toestaan, hem een dienst te bewijzen," antwoordde Lewin. Maar\nnauwelijks had hij dat gezegd, of hij brak verlegen zijn rede af\nen ging zwijgend naast de laneika voort, terwijl hij nu en dan een\nblad van de linden aftrok en met de tanden in stukken beet. Hij werd\nverlegen door de gedachte, dat de hulp van een vreemde in een zaak,\ndie anders de man placht te bezorgen, niet aangenaam zou zijn. De\nhandeling van haar man beviel haar ook inderdaad niet, en zij begreep\nLewin dadelijk. Juist om dit fijn gevoel hield Dolly van hem.\n\n"Ik heb het zoo verstaan," ging Lewin voort, "dat u mij wellicht\nwenschte te zien en heb mij daarover zeer verheugd. Mij dunkt, er moet\nu, een huisvrouw uit de stad, hier veel ruw en wild voorkomen. Als\nu iets noodig heeft, gelief dan over mij te beschikken."\n\n"O, neen, ik dank u," antwoordde Dolly. "In het begin haperde er wel\neen en ander, maar nu hebben we alles behoorlijk ingericht. Wil u\nniet instappen? Wij kunnen wel wat dichter bijeen gaan zitten."\n\n"Neen, ik dank u, ik ga liever te voet. Kinderen, wie van jelui gaat\nmede. Wij willen met de paarden om het hardst loopen."\n\nHoewel nu de kinderen Lewin maar weinig kenden, toonden zij toch\ntegenover hem niet die eigenaardige verlegenheid, die hen anders zoo\ndikwijls tegenover volwassenen beving, als deze veinsden. Het spelen\nvan een rol, dat ook den schrandersten en meest scherpzienden man\nvermag te misleiden, wordt veelal door het eenvoudigst kind dadelijk\ndoorzien en dan keert het zich af. Welke gebreken Lewin ook mochten\naankleven, van geveinsdheid was bij hem geen spoor, en derhalve\nbetoonden de kinderen hem ook dadelijk dezelfde vriendschap, die zij\nin het gelaat hunner moeder bespeurden. Op zijn uitnoodiging sprongen\nde oudsten uit het rijtuig en liepen met hem zoo vertrouwelijk voort\nals met hun moeder. Ook Lili wilde bij hem zijn en de moeder reikte\nze hem toe. Hij zette ze op zijn schouder en liep met haar voort.\n\n"Wees gerust," riep hij, Dolly vroolijk toelachend, "ik zal haar niet\nlaten vallen."\n\nHier op het land, in tegenwoordigheid van de hem zoo sympathische\nDolly en in het midden der kinderen, geraakte Lewin in die\nkinderlijk vergenoegde luim, waarvoor hij zich dikwijls schaamde\nen die hij zorgvuldig voor vreemde oogen verloochende. Maar juist\nom deze gemoedsstemming hield Dolly veel van hem. Hij speelde met\nde kinderen, als huns gelijke, hij leerde hen gymnastische toeren,\nliet miss Gull om zijn slecht Engelsch lachen en vertelde Dolly van\nzijn oeconomische bezigheden.\n\nDes namiddags, toen zij beiden alleen op het balkon zaten, bracht\nDolly het gesprek op Kitty.\n\n"Kitty komt hierheen en zal den zomer bij ons doorbrengen."\n\n"Inderdaad?" vroeg hij, en een licht rood kleurde zijn gelaat. Maar\ntegelijk, om dit gesprek te vermijden, ging hij voort: "Ik zal u dus\ntwee koeien zenden, en als het u goed is, betaalt u me daarvoor vijf\nroebels in de maand...."\n\n"Och neen, ik dank u. Wij kunnen thans zoo tamelijk toekomen."\n\n"Nu, dan wil ik uw koeien eens gaan zien en regelen, hoe zij gevoederd\nmoeten worden. Van de voedering hangt alles af." En slechts om\nhet gesprek af te leiden, zette hij haar nu de geheele theorie der\nmelkerij uiteen, waarbij de koe slechts voorkwam als een soort van\nmachine om het voeder te verwerken en winstgevend te maken.\n\nHoewel hij van deze dingen sprak, wenschte hij toch vurig iets van\nKitty te vernemen, maar hij vreesde, daardoor de rust, die nu zijn\ndeel was geworden, weer te verliezen.\n\n"Ja, maar bij dit alles behoort toezicht, en wie zal dit\nhouden?" antwoordde Dolly moedeloos.\n\nZij had nu haar huishouding door Marie Filimonowna in zulk een\ntoestand gebracht, dat zij er niets aan wenschte te veranderen;\nen, om de waarheid te zeggen, stelde zij ook in Lewins kennis der\nlandhuishoudkunde geen volkomen vertrouwen. Zijn uiteenzetting dat de\nkoe slechts een machine om melk te winnen was, scheen haar verdacht\nen zijn redeneeren over de verschillende soorten van voeder begreep\nzij niet, terwijl zij Marie\'s handelwijze om de bruine en de zwarte\nkoe wat meer te eten te geven duidelijk, eenvoudig en van goed gevolg\nhad bevonden. En wat de hoofdzaak was: zij wilde nu van Kitty spreken.\n\n"Kitty schrijft, dat zij naar niets zoozeer verlangt, als naar\neenzaamheid en rust."\n\n"Is het met haar gezondheid beter geworden?" vroeg Lewin opgewonden.\n\n"Goddank! zij is geheel hersteld. Ik geloofde het ook niet, dat zij\ndoor een borstkwaal was aangetast."\n\n"O, dat verheugt mij zeer," antwoordde Lewin en, zooals het Dolly\ntoescheen, vertoonde zich terwijl hij dat zeide en haar daarop zwijgend\naanzag, op zijn gelaat iets van roerende hulpeloosheid.\n\n"Hoor eens, Constantin Dimitritsch," zeide zij met haar goedhartig,\neen weinig ironisch lachje: "Waarom zijt gij boos op Kitty?"\n\n"Ik? Ik ben niet boos," antwoordde Lewin.\n\n"Ja wel, gij zijt boos op haar. Waarom hebt ge ons bij uw laatste\naanwezigheid te Moskou niet bezocht."\n\n"Darja Alexandrowna," antwoordde hij en werd rood tot over de ooren,\n"ik verwonder mij, dat u, die zoo goed zijt, geen leedwezen over mij\ngevoelt, daar u toch weet...."\n\n"Wat weet ik?"\n\n"Dat ik haar hand gevraagd heb en afgewezen ben geworden," zeide Lewin,\nen al de teederheid voor Kitty, die hem zoo even nog had vervuld,\nweek uit zijn ziel voor het bitter gevoel van die beleediging.\n\n"Waarom dacht ge, dat ik dat wist?"\n\n"Omdat allen het weten...."\n\n"Dan vergist ge u zeer. Ik heb er niets van geweten, hoewel ik zoo\niets vermoedde."\n\n"Nu, dan weet u het thans."\n\n"Ik wist slechts dit eene, dat er iets was, dat haar vreeselijk kwelde,\nen dat zij mij verzocht heeft er niet over te spreken. En als zij\nhet mij niet gezegd heeft, dan heeft zij het ook aan niemand anders\ngezegd. Wat is dan tusschen ulieden voorgevallen? Zeg het mij."\n\n"Ik heb het u al gezegd."\n\n"Wanneer is dat gebeurd?"\n\n"Toen ik de laatste maal bij u was."\n\n"Weet gij, wat ik u zeggen wil? Ik heb diep medelijden met haar. Gij,\ngij lijdt slechts door beleedigden trots...."\n\n"Wellicht," zeide Lewin, "maar...."\n\nZij viel hem in de rede: "Maar met haar, arm meisje, heb ik diep\nmedelijden. Nu begrijp ik alles."\n\n"Nu, Darja Alexandrowna, verontschuldig mij," sprak hij en stond op:\n"Vaarwel. Tot weerziens."\n\n"Neen, wacht nog!" antwoordde zij en hield met haar magere hand zijn\narm vast. "Wacht nog. Ga zitten."\n\n"Ja, maar ik bid u, spreken wij daar niet meer over," zeide hij en\nging weer zitten; daarbij gevoelde hij iets zonderlings in zijn hart,\nalsof daarin een doode verrees, namelijk de zooals hij meende lang\nbegraven hoop.\n\n"Als ik niet van u hield," zeide Dolly en de tranen drongen haar in\nde oogen, "als ik u niet kende, zooals ik u ken...."\n\nDe herleefde doode bewoog zich sterker in Lewin en nam geheel zijn\nhart gevangen.\n\n"Ja, nu begrijp ik alles," hernam Dolly, "gij kunt dat niet begrijpen;\nde mannen, die naar welgevallen kiezen en uitzoeken kunnen, zijn\naltijd volkomen zeker, wie zij beminnen. Maar een jong meisje, dat\nwachten en afwachten moet, een jong meisje met haar jonkvrouwelijke\nzedigheid, dat u mannen slechts van verre ziet, schat niet alles naar\nzijn waarde. Een jong meisje kan zulke gewaarwordingen en gevoelens\nhebben, dat zij de ware beteekenis daarvan niet weet...."\n\n"Dat is toch niet geheel zooals het behoort."\n\n"Dit maakt geen verschil, het is eenmaal zoo. Gijlieden doet een\naanzoek, als ge omtrent uw neiging tot klaarheid en zekerheid zijt\ngekomen, maar een meisje kan niet vragen en kiezen. Zij moet kiezen\nen kan het soms nog niet, zij kan slechts ja of neen zeggen."\n\n"Zoo koos zij tusschen mij en Wronsky!" dacht Lewin, en het tot leven\nontwaakte lichaam zonk weer dood terug en drukte kwellend zijn hart.\n\n"Darja Alexandrowna," zeide hij, "zoo kiest men wel een kleed of\nwat anders, maar met de liefde.... De keus is eenmaal gedaan--des te\nbeter.--Een herhaling kan niet zijn...."\n\n"O, die trots! die trots!" zeide Dolly, alsof zij hem verachtte om de\nkleinheid van dat gevoel. "Destijds, toen ge uw aanzoek deedt, was\nzij juist in een toestand, dat zij geen antwoord kon geven; zij kon\nnog niet kiezen tusschen u en Wronsky; dezen zag zij toen dagelijks,\nmaar u had zij in langen tijd niet gezien. Voorzeker, ware zij ouder\ngeweest, dan was zulk een twijfel niet mogelijk geworden. Ik zou in\nhaar plaats niet geaarzeld hebben. Hij was mij altijd onaangenaam,\nen het heeft dan nu ook een einde genomen."\n\nLewin riep zich Kitty\'s antwoord voor den geest. Zij had gezegd:\n"Neen, dat kan niet zijn...."\n\n"Darja Alexandrowna," zeide hij koel, "ik weet uw vertrouwen in\nmij hoog te waardeeren, maar ik geloof, dat u zich vergist. Ik mag\ngelijk of ongelijk hebben, maar deze trots, dien u zoo afkeurt, maakt,\ndat elke gedachte aan Catharina Alexandrowna voor mij onmogelijk is."\n\n"Laat ik u nog dit eene zeggen: gij begrijpt, ik spreek van mijn\nzuster, die ik lief heb, alsof zij mijn kind was. Ik zeg niet, dat\nzij u bemint; ik wilde maar zeggen, dat haar afwijzend woord van\ntoenmaals volstrekt niets beteekent."\n\n"Dat weet ik niet," zeide Lewin en stond op: "Indien u wist, welke\nsmart u mij veroorzaakt! Het is, alsof iemand een kind is afgestorven\nen men hem dan zegt: \'Het had kunnen blijven leven, het had zoo en zoo\nkunnen worden en gij zoudt er uw vreugde aan beleefd hebben....\' En\ntoch is het dood, dood, dood."\n\n"Wat zijt ge dwaas!" zeide Dolly en lachte treurig in weerwil van\nLewins opgewondenheid; nadenkend liet zij toen volgen: "Maar nu begrijp\nik meer en meer.... Ge zult dus niet hier komen, als Kitty er is?"\n\n"Neen, ik zal niet komen. \'t Spreekt van zelf dat ik Catharina\nAlexandrowna niet geheel zal vermijden, maar waar ik kan, zal ik haar\nvan mijn aanwezigheid bevrijden."\n\n"Wezenlijk, dat is zeer dwaas en komiek," hernam Dolly, hem met een\nuitdrukking van zachte genegenheid aanziende; "\'t zij dan zoo! wij\nhebben er niet van gesproken!--Wat wil je, Tania?" wendde zij zich\nin het Fransch tot haar dochtertje, dat op dat oogenblik binnen kwam.\n\n"Waar is mijn schoffel, mama?"\n\n"Ik heb je in het Fransch aangesproken."\n\nHet kind wilde haar antwoorden, maar was vergeten, hoe een schoffel\nin het Fransch genoemd werd. De moeder moest het haar zeggen, en toen\nzeide zij haar dan ook, waar de schoffel was te vinden.\n\nNu scheen Lewin alles in Dolly\'s huis en aan haar kinderen lang\nzoo aantrekkelijk niet meer als te voren: "En waarom spreekt\nzij Fransch met haar kinderen?" dacht hij. "Hoe onnatuurlijk en\ngemaakt! En de kinderen gevoelen dat. Dit Fransch berooft hen van hun\nongedwongenheid." Hij wist niet, dat Dolly dat reeds twintig maal\ntot zich zelf gezegd had, maar in weerwil van en ten koste van de\nongedwongenheid achtte zij het noodig, haar kinderen op deze wijze\nte onderrichten.\n\n"Waarom wilt ge nu al weg? Blijf toch nog wat."\n\nLewin bleef nog tot het theedrinken; maar zijn vroolijke luim was\nverdwenen en hij gevoelde zich ontstemd.\n\nNa de thee was Lewin naar de voorkamer gegaan om te bevelen, dat zijn\npaarden werden aangespannen. Toen hij terug kwam, vond hij Dolly met\nopgewonden, verstoord gelaat en met tranen in de oogen. In zijn korte\nafwezigheid was iets voorgevallen, dat Dolly\'s vreugde en al haar trots\nop haar kinderen geheel verstoorde. Grischa en Tania hadden om een bal\nelkander geslagen. Dolly was op het geschreeuw naar buiten geloopen\nen had hen in een verschrikkelijken toestand gevonden. Tania hield\nGrischa bij het haar, maar deze, met het gezicht door woede ontsteld,\nsloeg met de vuisten op haar los, waar hij ze maar trof. Toen was het\nDolly, of iets in haar hart scheurde; alsof een schaduw op haar leven\nviel, en zij ondervond, dat deze kinderen, waarop zij zoo trotsch was,\nniet slechts heel gewone, neen, slechte, slecht opgevoede kinderen\nwaren, booze kinderen vol grofheid en ruwen hartstocht. Zij kon\nover niets anders meer denken of spreken en moest Lewin haar leed\nklagen. Lewin zag, dat zij zich ongelukkig gevoelde en beijverde\nzich haar te troosten, terwijl hij zeide, dat deze vechtpartij niets\nslechts bewees en dat alle kinderen elkander wel eens sloegen. Maar\nterwijl hij zoo sprak, dacht hij: "Nu, ik zou mijn kinderen Fransch\nmet mij laten spreken! Ik zou wel oppassen. Ik zou zulke kinderen\nniet hebben! Men moet ze niet bederven, ze niet verwennen, dan zijn en\nblijven ze lief en goed. Neen, ik zou zulke kinderen niet hebben!" Toen\nnam hij afscheid; zij trachtte hem niet meer te houden en hij reed weg.\n\n\n\n\n\nIX.\n\n\nTegen het midden van Juli kwam de dorpsoudste van het goed zijner\nzuster, dat ongeveer twintig werst van Pekrowskaja lag, naar Lewin met\neen bericht omtrent den hooioogst van dit jaar. De daar gelegen weiden\nwaren het meest rentegevend gedeelte der bezitting en waren voor een\nderde van het gewas aan de boeren verpacht. Nu kwam de dorpsoudste\nom te berichten, dat men uit vrees voor regen het hooi al opgetast\nen verdeeld had en dat voor het heerschap als zijn aandeel elf oppers\nwaren afgezonderd. Uit de onnauwkeurige opgaaf op Lewins vraag, hoeveel\nhooi de grootste weide had opgeleverd, en uit de voorbarigheid der\nboeren, die zonder tijdige kennisgeving den oogst reeds gedeeld hadden,\nleidde Lewin af, dat het daarbij wellicht niet recht was toegegaan, en\ndaarom besloot hij, zelf er heen te rijden om de zaak te onderzoeken.\n\nTegen den middag kwam hij aan. Hij stalde zijn paard bij zijn goeden\nvriend, den boer Parmenitsch, die met de minne van zijn broeder was\ngetrouwd. Toen zocht hij den oude op zijn hoeve op, wenschende van\nhem iets van den hooioogst te vernemen. De anders praatzieke oude\nontving Lewin vriendelijk, maar beantwoordde zijn vragen over het\nhooi ontwijkend en terughoudend. Dit bevestigde Lewins verdenking\nnog meer. Hij begaf zich derhalve naar de weiden en nam de oppers in\noogenschouw. Elke opper kon onmogelijk vijftig voer bevatten, en om nu\nde boeren te ontmaskeren, liet Lewin een opper opladen en in de schuur\nrijden. Uit dezen opper kwamen maar twee en dertig voer. In weerwil\nvan de verzekering van den dorpsoudste, dat alles op godvruchtige\nen eerlijke wijze was verdeeld en dat het hooi in de oppers moest\nzijn ingekrompen, verklaarde Lewin nu beslist, te meer daar het hooi\nzonder zijn voorkennis was verdeeld, dat hij zulke oppers niet voor\nvijftig voer aannam. Na langen strijd werd besloten, dat de boeren de\nelf oppers voor hun deel zouden nemen, terwijl het aandeel voor het\nheerschap opnieuw afgezonderd zou worden. Deze onderhandeling en de\nverdeeling van het hooi duurden tot over den namiddag. Nu liet Lewin\nhet verder opzicht aan zijn klerk over en klom zelf op een hooiwagen\nom de drukke bezigheid van het volk op de weiden aan te zien.\n\nHet laatste voer was geladen en zij reden er mede den weg op. De\nvrouwen gingen, met de harken op den schouder, achter den wagen;\nde heldere kleuren harer doeken staken in het oog en haar vroolijke\nstemmen klonken luidruchtig. Een ruwe, ongeoefende, maar bizonder\nzuivere en krachtige vrouwenstem hief een lied aan, zong tot aan het\nrefrein en toen vielen tegelijk een half honderd verschillende grove\nen fijne, zwakke en sterke stemmen in, en het scheen Lewin toe, alsof\nook de hoop hooi, waarop hij lag, de aarde en de hemel, alles zich\nbewoog en wankelde onder den schal van dit wild en grenzenloos lustig\ngezang. Het koor kwam nader en het kwam Lewin voor, als naderde hem\nonophoudelijk eene met vroolijken lust geladen donderende wolk; de wolk\nbedekte hem, omringde hem en begon zich toen weer te verwijderen. Lewin\nzag hen na en luisterde, en toen het volk uit zijn gezicht en gehoor\nwas verdwenen, beving hem een sterk gevoel van droefheid over zijn\neenzaamheid, zijn physische werkeloosheid en zijn verachting van\nde wereld.\n\nLewin bewonderde dikwijls het leven dezer menschen, hij benijdde hen en\nnu kwam voor de eerste maal de gedachte bij hem tot volle klaarheid,\ndat het toch slechts van hem zelf afhing, het zelfzuchtige leven,\ndat hij tot hiertoe geleid had, met een reiner, werkzamer leven in\ngemeenschap met anderen te verwisselen.\n\nDe menigte had zich reeds verwijderd. Het waren lieden, die in de\nnabijheid woonden, en zij waren naar huis gereden. Maar die van verre\nwaren gekomen, hadden zich voor het avondeten en de nachtrust op de\nweide verzameld. Lewin lag, door hen niet bemerkt, op een hoop hooi\nen sloeg hen gade, luisterde en dacht na. De lieden, die op de weide\nwilden overnachten, sliepen gedurende dezen korten zomernacht bijna\nin het geheel niet. Eerst hoorde men hun vroolijk gebabbel onder\nhet avondeten en toen weer zingen en lachen. De geheele lange en\nzware arbeidsdag had bij hen geen spoor achtergelaten, dan slechts\nvroolijkheid. Eerst kort voor het morgenrood werd het stil; men vernam\nnog slechts het nachtgezang der in het moeras kwakende kikvorschen,\nhet geschreeuw van een vogel ergens boven in de hoogte op een tak,\nhet snuiven der paarden op de weide in den morgennevel en het stampen\nhunner aaneengekoppelde pooten op den vochtigen grond. Lewin rees op\nvan zijn hooi, zag omhoog naar de sterren en bespeurde, dat de nacht\nten einde was.\n\n"Ja, maar hoe moet ik het aanvangen?" zeide hij tot zich zelf en\ntrachtte over alles, waarover hij in dezen beslissenden nacht had\nnagedacht, tot klaarheid te komen. Zijn gedachten hadden zich vooral\nnaar drie richtingen bewogen; de eerste was, dat hij zich van zijn\ntot hiertoe geleid leven moest losmaken, van deze doellooze bezigheid,\ndeze nuttelooze verstandsbeschaving en dan vooral van zijn droomerijen\nvan een familieleven, zooals hij het zich tot hiertoe voorgesteld\nhad. Deze losmaking van zijn oud leven was hem licht en verschafte\nhem zelfs een genot. Anderzijds richtten zich zijn gedachten en\nvoorstellingen op het nieuwe leven, dat hij nu zich voorgenomen had\nte leiden. Hij was overtuigd, dat hij in de eenvoudigheid, onschuld,\nnatuurlijkheid en zekerheid van hetzelve die rust en zelfvoldoening zou\nvinden, welker gemis hij nu zoo ziekelijk gevoelde. Een derde richting\nzijner gedachten betrof de vraag, hoe den overgang van het oude tot het\nnieuwe leven te bewerkstelligen. En in dit opzicht was hem nog niets\nhelder geworden. "Een vrouw--dat is het eerste en belangrijkste--den\narbeid en de noodzakelijkheid om te werken.... Moet ik Pokrowskaja\nopgeven? Nog wat land koopen? Mij in een dorpsgemeenschap laten\nopnemen? Een boerenmeisje trouwen? Hoe dat nu te maken?"\n\nHij vond geen antwoord.\n\n"Overigens heb ik den geheelen nacht niet geslapen en kan mij derhalve\nvan alles geen volle rekenschap geven. Het zal mij later wel helder\nworden. Maar mijn vroegere droomerijen van familieleven zijn onzin. Dat\nalles is veel eenvoudiger en beter...."\n\nHij ging van de weide over den landweg naar het dorp. Een zachte wind\nwas opgekomen; het werd nevelachtig en de lucht betrok.\n\nLewin was wat koud geworden en drukte de armen tegen het lichaam,\nterwijl hij snel voortging met den blik op den grond gevestigd. "Wat\nis dat? Daar rijdt iemand!" dacht hij, toen hij schelgeluid hoorde,\nen zag op. Nauwelijks veertig schreden van hem verwijderd kwam hem op\nden breeden landweg een met vier paarden bespannen en met koffers en\ndoozen beladen voertuig tegen rijden. Zonder er aan te denken, wie\ndaar in kon zitten, keek Lewin in het rijtuig. In een hoek zat een\noude dame te slapen en voor het venster een jong meisje, dat blijkbaar\npas ontwaakt was. Zij zag, terwijl haar gelaat in het morgenlicht\nduidelijk zichtbaar was en zij in gedachten scheen verzonken, over hem\nheen naar de opgaande zon. Op het oogenblik, dat die verschijning al\nhaast weer voorbij was, richtte zij eindelijk haar nu wakkere oogen\nop hem. Zij had hem herkend en een glans van blijde verrassing ging\nover haar gelaat. Hij kon zich nu niet meer vergissen. Er waren maar\ntwee zulke oogen op de wereld. Slechts een wezen was er, dat voor\nhem het kort begrip van alle leven en geluk was. Dat was zij, dat was\nKitty. Hij begreep dadelijk, dat zij juist van het spoor was gekomen\nen naar Klekotok reed. En plotseling was alles, wat Lewin in dezen\nslapeloozen nacht gevoeld en gedacht had, verdwenen. Slechts daar, in\ndien wegsnellenden wagen bevond zich de oplossing van alle raadselen\ndes levens, die hem kwelden! Zij zag hem niet meer aan. Het geluid\nvan het rijtuig was niet meer te hooren, het geluid der schellen nog\nslechts even. Hondengeblaf duidde aan, dat het rijtuig door het dorp\nreed en voor hem bleven slechts de ledige, doode velden terug en het\ndorp voor hem; hij zelf was verlaten en voor allen een vreemdeling.\n\nHij zag weer naar den hemel, die, ofschoon de helft daarvan met\nkleine, witte wolkjes was bedekt, meer en meer blauw en helder werd,\nmaar even ver en ongenaakbaar was als vroeger. "Neen, alles was\ndwaasheid! Slechts in gemeenschap met haar kan ik mij denken! Ik heb\nniet opgehouden en zal niet ophouden haar te beminnen."\n\n\n\n\n\nX.\n\n\nDe woorden zijner vrouw, die zijn ergste vrees bevestigden, hadden\nAlexei Alexandrowitsch een gruwelijke smart veroorzaakt. Deze smart\nwas nog vermeerderd door het gevoel van medelijden, dat haar tranen\nsteeds bij hem verwekten. Want weenende vrouwen en kinderen kon hij\nnooit zien. Toen Anna hem haar verhouding tot Wronsky verhaald had\nen daarbij in tranen was uitgebarsten, ontwaarde hij, in weerwil\nvan zijn toorn en opgewondenheid, dien aandrang van een medelijdend\ngevoel, dat haar tranen steeds bij hem opwekten. Maar nu hij alleen\nin het rijtuig was achtergebleven, gevoelde hij zich plotseling van\nalle mededoogen bevrijd, maar ook van de kwellingen van twijfel en\nijverzucht, die in den laatsten tijd hem geplaagd hadden. Het was\nhem alsof men hem een tand had uitgetrokken, die hem langen tijd\npijn had veroorzaakt. De smart was hevig, maar toch voorbijgaande\ngeweest. Slechts een gevoel bleef over, dat van toorn tegen haar,\nomdat zij al zoo lang zijn leven had bedorven.\n\n"Zonder eer, zonder gevoel, zonder godsdienst! Een geheel bedorven\nvrouw! Ik heb gedwaald, toen ik mijn leven met haar verbond, maar in\ndeze dwaling ligt geen slechtheid en daarom kan ik niet ongelukkig\nworden. Ik heb geen schuld, maar zij. Zij gaat mij niets meer aan. Zij\nbestaat voor mij niet meer...." Alles, wat haar en haar zoon, jegens\nwien zijn gevoel eveneens was veranderd, betrof, hield hem niet\nmeer bezig. Hij stelde er nu slechts belang in, hoe hij op de beste,\nwelvoegelijkste, geschikste en derhalve ook rechtmatigste wijze zich\nvan het vuil, waarmede zij hem in haar val bespat had, kon reinigen,\nom daarna zijn werkzaam, eerlijk en nuttig leven voort te zetten.\n\n"Darjalow had deswege een duel.... Maar is de moord eens menschen een\nverstandig middel om den toestand te ontwarren en de positie eener\neerlooze vrouw en haar zoon te bepalen? Of wat mogelijk, ja, zeker\ngeschieden zou--ik zou gedood of gewond worden--ik, de onschuldige\npartij, werd gewond of gedood. Dat zou nog onzinniger zijn. Maar\nook geheel daarvan afgezien, zou de uitdaging van mijn zijde een\noneerlijke daad zijn. Want ik weet al vooruit, dat mijn vrienden\nzulk een duel nimmer zouden toelaten; zij zouden niet dulden, dat\nhet leven van een staatsman, dat voor Rusland noodig is, aan zulk\neen gevaar werd blootgesteld. Het zou slechts beteekenen, dat ik\nmij door zulk een duel een valschen schijn zou geven. Derhalve, een\nduel is onmogelijk en niemand zal het van mij verlangen. Een proces\ntot scheiding zou een schandaal verwekken, dat mijn vijanden zouden\nbezigen om mij voor de wereld te belasteren en te vernederen...."\n\n"Bovendien was het duidelijk, dat, als door een scheiding Anna\'s\nbetrekking tot haar man werd verbroken, zij zich dan dadelijk\nmet haar minnaar zou vereenigen. Maar in weerwil van de volkomen\nonverschilligheid voor Anna, die hij zich zelf toekende, had hij toch\neen gevoel voor haar, dat hem deed wenschen, dat zij zich niet met\nWronsky vereenigen en uit haar misdrijf voordeel trekken mocht. De\nvoorstelling van dit laatste verbitterde hem zoozeer, dat hij reeds\nbij de bloote gedachte daaraan van smart steunde en van plaats in de\ncoupe verwisselde; en nog lang daarna wikkelde hij met een gefronst\nvoorhoofd zijn magere beenen in den donzigen plaid. Na langdurig\noverleg kwam Karenin tot het besluit, dat er maar een uitweg voor\nhem was: haar bij zich te behouden, het gebeurde voor de wereld te\nverbergen en alle hem ten dienste staande middelen te bezigen om die\nliefdesbetrekking te verhinderen en te doen eindigen en wel, hetgeen\nhij zich zelf echter niet beleed, hoofdzakelijk om haar te straffen.\n\n"Zoo handel ik overeenkomstig de voorschriften van den godsdienst,"\nzeide hij tot zich zelf. "Ik stoot de gevallen vrouw niet van mij,\nmaar geef haar de mogelijkheid om zich te verbeteren, en hoe zwaar\nhet mij ook vallen moge, ik zal een deel mijner krachten aan haar\nverbetering en redding wijden."\n\nHij dacht er met voldoening aan, dat ook in deze moeielijke zaak\nniemand hem zou kunnen verwijten, dat hij niet gehandeld had naar de\nvoorschriften van den godsdienst, welks banier hij, te midden van de\nalgemeene koelheid en onverschilligheid, zoo hoog had gehouden. Alexei\nAlexandrowitsch zag volstrekt niet in, waarom zijn verhouding tot\nzijn vrouw nu niet dezelfde zou kunnen blijven als vroeger. Wel is\nwaar zou hij haar zijn achting niet kunnen teruggeven, maar er waren\ngeen gronden voorhanden, waarom hij zich zijn leven moest laten\nbederven, dewijl zij een slechte en ontrouwe vrouw was. De tijd,\nde alles terechtbrengende tijd zal verloopen en onze verhouding zal\nweer eenigszins als te voren worden, ten minste in zoover, dat niets\nden rustigen gang van mijn leven zal storen. Zij moet zich ongelukkig\ngevoelen, maar ik, de onschuldige, mag niet ongelukkig zijn.\n\n\n\n\n\nXI.\n\n\nToen Karenin Petersburg naderde, was hij in zoover tot een besluit\ngekomen, dat hij reeds in zijn hoofd een brief gereed had, dien\nhij onmiddellijk aan zijn vrouw wilde zenden. Toen hij de kamer\nvan den portier binnen kwam, zag hij het eerst de brieven en acten,\ndie men van het ministerie gebracht had en liet ze in zijn kabinet\nbrengen. Hier ging hij toen eenige malen op en neder en bleef daarop\nvoor zijn schrijftafel staan. Na een kort overleg ging hij zitten\nen schreef onafgebroken; hij schreef in het Fransch om het woord\n"vous" te kunnen bezigen, daar het niet zulk een koud karakter had,\nals het Russische "u":\n\n\n\t"Bij ons laatste onderhoud beloofde ik, u mijn besluit te\n\tzullen mededeelen. Nadat ik alles nauwgezet overlegd heb,\n\tvolbreng ik hiermede mijn belofte. Ik ben tot het volgende\n\tbesloten: Welke ook uw daden zijn mogen, ik acht mij niet\n\tgerechtigd den band te verbreken, door welken een hoogere macht\n\tons vereenigd heeft. De familie mag niet onder de luimen,\n\tde zelfzucht of de misdaad van een der echtgenooten lijden;\n\tons leven moet derhalve verder evenzoo voortgaan als tot\n\thiertoe. Dat is noodig voor mij, voor u, voor onzen zoon. Ik\n\tben vast overtuigd, dat gij berouw zult hebben over hetgeen\n\tde aanleiding tot dezen brief is geworden, en dat u mij\n\thelpen zal het gebeurde in de vergetelheid te begraven. In\n\thet tegenovergestelde geval kan u zelf zich voorstellen,\n\twat u en uw zoon staat te wachten. Maar daarover hoop ik\n\tmij in een persoonlijke bijeenkomst uitvoeriger te kunnen\n\tuitlaten. Daar het seisoen voor het verblijf op het land\n\tten einde loopt, verzoek ik u zoo spoedig mogelijk naar\n\tPetersburg te verhuizen, bepaald niet later dan aanstaanden\n\tDinsdag. Alle noodige beschikkingen zijn gemaakt. Ik verzoek\n\tu in aanmerking te nemen, dat ik aan de vervulling van mijn\n\twensch een bizonder gewicht hecht.\n\n\tA. KARENIN.\n\n\tP.S. Ik voeg hierbij wat geld voor uw uitgaven."\n\n\nHij schelde.\n\n"Geef dezen aan den koerier," zeide hij, terwijl hij opstond,\n"om hem morgen aan Anna Arkadiewna op het landhuis te brengen."\n\n"Om u te dienen. Verkiest Uw Excellentie thee in het kabinet?"\n\nAlexei Alexandrowitsch liet zich de thee daar hoen brengen en ging,\nmet het vouwbeen spelend, naar zijn leunstoel. Tegenover dezen was\nop de schrijftafel reeds een aangestoken studeerlamp neergezet en een\nopengeslagen Fransch boek lag er bij. De stoel stond juist tegenover\neen schoon uitgevoerd portret van Anna. Zijn blik vestigde zich op de\nbeeltenis. De ondoorgrondelijke oogen zagen hem vermetel en ironisch\naan, juist als op dien avond hunner uiteenzetting. Karenin huiverde,\nzijn lippen beefden en mompelden onwillekeurig: "Brrr!" Hij wendde\nden blik af, ging zitten en zag in het boek. Hij trachtte te lezen,\nmaar zijn gedachten zwierven af. Niet aan zijn vrouw dacht hij, maar\naan eenige bezwaren, die op het gebied zijner ambtsbezigheid, die\nhem zoo geheel in beslag nam, ontstaan waren. Hij nam een potlood\nen een stuk wit papier en bedekte het met aanteekeningen. Onder\ndeze werkzaamheid kreeg zijn gelaat weer een levendiger kleur. Toen\nhij het papier had beschreven, stond hij op, schelde en gaf het den\nbode over om het ter uitvoering naar de beambten zijner kanselarij te\nbrengen. Daarop ging hij eenige malen zijn kamer op en neer, beschouwde\nandermaal het portret en lachte minachtend. Nadat hij nog een korte\npoos had gelezen, ging hij om elf uur naar bed en terwijl hij hier\nnog eens het tusschen hem en zijn vrouw voorgevallene overdacht,\nscheen het hem lang zoo donker niet meer toe als te voren.\n\n\n\n\n\nXII.\n\n\nToen Anna den volgenden morgen ontwaakte, waren de woorden, die zij\ntot haar man had gesproken, het eerste, waar zij aan dacht, en deze\nwoorden kwamen haar nu zoo onbedacht, zoo dom en zoo plomp voor. Zij\nwaren nu echter eenmaal gesproken. En wat was toen geschied? Alexei\nAlexandrowitsch was weggereden zonder iets te zeggen.\n\n"Waarom heb ik het Wronsky niet verteld, toen hij hier was? Nog op\nhet oogenblik toen hij heenging, wilde ik hem terughouden om hem\nalles te zeggen!"\n\nMaar zij had zich bedacht, want het moest hem vreemd voorkomen,\ndat zij het hem niet dadelijk, op het eerste oogenblik had gezegd.\n\n"Waarom heb ik het hem niet gezegd, zooals ik wilde doen?"\n\nAls antwoord op deze vraag bedekte een gloeiend rood haar gelaat. Zij\nmoest erkennen, dat zij zich geschaamd had. Haar toestand, die haar\ngisteren nog helder en duidelijk was voorgekomen, was haar nu niet\nmeer zoo helder, maar geheel zonder uitzicht. Zij gevoelde nu angst\nvoor de schande, waaraan zij vroeger volstrekt niet gedacht had. Bij\nde gedachte aan hetgeen haar man doen zoude, maakte zij zich de\nverschrikkelijkste voorstellingen. Dacht zij aan Wronsky, dan scheen\nhet haar, dat hij haar niet meer beminde, dat zij hem reeds lastig was\ngeworden, dat zij zich hem niet kon aanbieden, en zij gevoelde iets\nals vijandschap tegen hem. Het scheen haar, alsof zij de woorden,\ndie zij tot haar man had gesproken en die zij in den geest gedurig\nherhaalde, ten aanhoore van de geheele wereld had gesproken en alsof\nde geheele wereld ze gehoord had, en zij had den moed niet hem,\nmet wien zij nu vereenigd leefde, in de oogen te zien.\n\nDe kamenier, die een oogenblik aan de deur had geluisterd, trad nu\nbinnen. Anna zag haar vragend aan en bloosde verschrikt. De kamenier\nbracht het kleed en een briefje van vorstin Betsy. Betsy herinnerde\nAnna er aan, dat dien voormiddag Lisa Merkalow en barones Stolz met\nhaar aanbidders bij haar zouden komen om een partij crocket te maken:\n"Kom ook en wees toeschouwster, al is het maar tot studie der zeden. Ik\nverwacht u."\n\n"De koffie is gereed en de mademoiselle en Serescha wachten op u,"\nmeldde Annuschka.\n\n"Serescha? Hoe gaat het Serescha?" dacht Anna plotseling en herinnerde\nzich dien morgen voor de eerste maal haar zoontje.\n\n"Hij is ondeugend geweest," antwoordde Annuschka lachend.\n\n"Wat heeft hij dan gedaan?"\n\n"Ik geloof, dat hij in de eetkamer in \'t geheim een perzik heeft\nopgegeten."\n\nDe herinnering aan haar zoon bracht Anna eenigszins uit den\nzielstoestand, waarin zij zich bevonden had. Nu had zij een\niets gevonden om zich aan te houden en dat was haar zoon. In\nwelke omstandigheden zij ook komen mocht, haar zoon kon zij niet\nverlaten. Mocht haar man haar met schande beladen uit het huis stooten,\nmocht Wronsky in zijn liefde verkoelen en tot zijn onafhankelijk leven\nterugkeeren, haar zoon zou haar niet verlaten. Haar leven had nu een\ndoel, en zij moest handelen, opdat men hem haar niet ontroofde. Zij\nmoest hem nemen en met hem wegtrekken eer men hem haar ontnam. Dit\nbesluit gaf haar kalmte, het gaf haar een doel. Zij kleedde zich\nhaastig aan en ging met vaste schreden naar het salon, waar Serescha\nen de gouvernante haar met de koffie wachtten. Serescha stond in zijn\nwitte kiel aan de spiegeltafel en was daar bezig met een handvol\nbloemen, die hij gebracht had. Op zijn gelaat lag daarbij dezelfde\nuitdrukking eener ingespannen opmerkzaamheid, zooals zij die bij zijn\nvader kende. Toen hij zijn moeder zag, riep hij luid: "Ha! mama!" en\nhield op, in twijfel, of hij naar haar toeloopen en de bloemen laten\nliggen, of dat hij den krans eerst afmaken en dan haar brengen zoude.\n\nNadat zij gegroet had, verhaalde de gouvernante lang en breed\nSerescha\'s overtreding; maar Anna luisterde niet. Zij dacht er slechts\nover na, of zij haar zou medenemen of niet: "Neen," besloot zij,\n"ik neem haar niet mede, ik ga alleen met mijn zoon."\n\n"Ja, dat is zeer slecht van hem," zeide Anna luid, terwijl zij hem\nbij de schouders hield en hem met een schuchtere uitdrukking aanzag\nen kuste: "Laat hem maar bij mij," liet zij er op volgen, terwijl de\ngouvernante haar verwonderd aanzag. Toen nam zij, zonder de hand van\nhaar zoontje los te laten, plaats aan de koffietafel.\n\n"Mama, ik ... ik...." stotterde hij en trachtte daarbij in haar gelaat\nte lezen, wat hem wegens de perzik stond te wachten.\n\n"Serescha," zeide zij, toen zij alleen waren, "dat is slecht, maar\ngij zult het niet weer doen.... Hebt ge mij lief?" Zij voelde tranen\nin haar oogen komen.\n\n"Kan ik zijn liefde dan niet behouden?" vroeg zij zich zelf en zag\nuitvorschend in zijn half angstige, half blijmoedige oogen: "Is het\nmogelijk, dat hij mij even zoo beoordeelen zal als zijn vader? Is het\nmogelijk, dat ik hem geen leed zou doen?" De tranen rolden over haar\nwangen, en om ze voor hem te verbergen, stond zij haastig op en liep\nnaar buiten naar het terras.\n\nNa de regenbuien der laatste dagen was nu het weer koel en helder\ngeworden. In weerwil van de zon, die op het schoon gewasschen loover\nviel, heerschte in de atmospheer een gevoelige koude. Zij huiverde\nvan lichamelijke kilheid en innerlijke ontroering, die haar nu weer\nbeving. "Ga, Serescha, ga naar Marietta!" zeide zij. "Zouden zij mij\nwerkelijk niet vergeven? niet begrijpen, dat het toch niet anders\nkon?" ging zij in haar gedachten voort.\n\nZij stond daar en zag op naar de populieren, die door den wind werden\nbewogen en welker bladen in den zonneschijn helder glansden; zij\nzeide zich zelf, dat zij haar niet zouden vergeven; alles en allen\nzouden tegen haar zoo koud en meedoogenloos zijn, als deze hemel,\nals deze bladeren.\n\nZij ijlde in haar huis, naar haar kamer terug; zij ging aan de tafel\nzitten en schreef aan haar man: "Na hetgeen is voorgevallen, kan ik\nniet meer in uw huis blijven. Ik vertrek naar Moskou en neem mijn\nzoon mede. Ik ken de wetten niet en weet niet, bij wien der ouders\nhij blijven moet; maar ik neem hem mede; want zonder hem kan ik niet\nleven. Wees grootmoedig, laat hem mij...."\n\nTot hier toe had zij vlug en natuurlijk geschreven, maar het beroep\nop zijn grootmoedigheid, die zij hem toch niet kon toekennen, en de\nnoodzakelijkheid, den brief met iets roerends te besluiten, deden\nhaar ophouden.\n\n"Van schuld en berouw mijnerzijds te spreken, vermag ik niet...." Weder\nhield zij op; zij wist de gedachte niet te voltooien. "Neen," zeide\nzij bij zich zelf: "dat is niet noodig!" Zij verscheurde den brief en\nschreef een anderen, waarin zij de passage van zijn grootmoedigheid\nwegliet, en verzegelde hem toen.\n\nEen anderen brief moest ze aan Wronsky schrijven.\n\n"Ik heb mijn man alles opengelegd en bekend," schreef zij, toen zat\nzij een poos en wist niet verder te schrijven. Dat luidde zoo plomp,\nzoo onvrouwelijk....\n\n"En dan, wat kan ik hem ook schrijven?"\n\nWeder steeg het rood der schaamte haar naar de wangen; zij dacht aan\nzijn kalme gelijkmoedigheid, aan haar gevoel van toorn daarover, en zij\nverscheurde het vel papier, waarop die weinige woorden stonden. "Het\nis niet noodig!" zeide zij bij zich zelf en ging naar boven. Daar\nverklaarde zij aan de gouvernante en aan de dienstboden, dat zij nog\nheden naar Moskou zou vertrekken en begon haar goed te pakken.\n\n\n\n\n\nXIII.\n\n\nIn alle kamers van het landhuis heerschte een druk heen en wederloopen:\nde huisknecht, de tuinman, de bedienden droegen het goed naar\nbuiten. Een karos en twee droschken stonden voor de deur. Anna, die\nonder deze werkzaamheid haar onrust had vergeten, pakte op een tafel\nhaar reistaschje, toen Annuschka haar op een juist voorbij rijdende\nkales opmerkzaam maakte. Anna zag naar buiten en ontwaardde op de\ntrap Karenins koerier.\n\n"Ga eens vragen, wat hij wil," zeide zij, ging in een leunstoel zitten\nen legde de handen in den schoot, rustig op alles voorbereid. Een\nknecht reikte haar een paket over met het handschrift van haar\nechtgenoot.\n\n"De koerier heeft order, op antwoord te wachten."\n\n"Goed," antwoordde zij, maar toen de knecht buiten de kamer was,\nhaalde zij diep adem en aarzelde om het paket te openen.\n\n"Het mag zijn, wat het wil!" zeide zij toen en scheurde den\nomslag haastig open. Een pakje papieren geld viel er uit. Haar\nhanden beefden.... "Ik heb voorbereidselen voor uw verhuizing\ngemaakt.... Verzoeke in het oog te houden, dat ik aan de vervulling van\ndit mijn verlangen veel gewicht hecht...." las zij de slotwoorden. Zij\nliet snel het oog gaan over de voorafgaande regels en las ze toen\nnog eens van het begin af. Toen zij er mede ten einde was, gevoelde\nzij een koude door haar leden varen en besefte zij, dat zulk een\nverschrikkelijk lot haar deel was geworden, als zij nimmer mogelijk\nhad geacht.\n\nHeden in de vroegte had het haar berouwd haar man alles gezegd te\nhebben, en nu, deze brief beschouwde die woorden als niet gesproken\nen gaf haar datgene, wat zij dien morgen zoo vurig gewenscht had. En\ntoch scheen die brief haar nu het verschrikkelijkste, wat zij zich\nkon voorstellen.... "Ons leven moest juist zoo voortgaan als tot\nhiertoe...." En dat leven was toch reeds zoo kwellend, in den laatsten\ntijd ondragelijk geweest.... Wat zou nu daarvan worden? "En hij weet\ndat alles, hij weet, dat ik geen berouw kan hebben, dat ik adem, dat ik\nbemin; hij weet, dat er niets van kan komen dan leugen en bedrog--maar\nhij wil mij verder pijnigen. Dat weet ik, en ik weet, dat hij zich in\ndien staat van huichelarij zoo op zijn gemak gevoelt, als een visch\nin het water. Maar dat genoegen zal ik hem niet bereiden, ik zal dit\nleugenweefsel, waarin hij mij wikkelen wil, verscheuren, er mag van\nkomen wat wil! Alles is beter, dan dit liegen en huichelen. Maar\nhoe? Hoe? Mijn God, mijn God! Was wel ooit een vrouw ongelukkiger\ndan ik?... Neen, ik verscheur het, ik verscheur het!" riep zij uit,\nsprong op, drong haar tranen terug en ging naar de schrijftafel. Maar\nin het diepst harer ziel gevoelde zij, dat zij niet in staat was iets\nte verscheuren, dat zij niet in staat was zich uit haar toestand te\nbevrijden, en dat zij zelf oneerlijk en bedriegelijk was.\n\nZij ging aan de schrijftafel zitten, maar, in plaats van te schrijven,\nlegde zij de handen op de tafel, leunde met het hoofd daarop en begon,\nals een kind, bitterlijk te weenen. Zij weende, omdat haar waan van\neen verandering in haar toestand voor immer was verstoord, omdat\nzij wist, dat alles bij het oude blijven en zelfs nog erger dan tot\nhiertoe worden zoude. Zij besefte, dat de sociale positie, die zij\nin de wereld innam en die haar heden morgen zoo nietig had geschenen,\nhaar dierbaar was en dat zij niet in staat was die te verruilen voor\nden verachten toestand eener vrouw, die man en kind verlaten en zich\nmet haar minnaar vereenigd heeft. De vrijheid der liefde zou zij niet\nleeren kennen, maar immer een misdadige vrouw blijven onder gestadige\nvrees elk oogenblik als een zoodanige ontmaskerd te worden. En hoe\nzou dat eindigen? En haar tranen vloeiden onophoudelijk, als die van\neen getuchtigd kind.\n\nNaderende voetstappen riepen haar tot zich zelf terug. Zij verborg\nhaar gelaat en deed, alsof zij schreef.\n\n"De koerier verzoekt antwoord," meldde de knecht.\n\n"Antwoord? Ja," zeide Anna: "laat hem wachten; ik zal schellen."\n\n"Ik moet Alexei (zoo noemde zij Wronsky in haar gedachten) spreken;\nhij alleen kan mij zeggen, wat ik doen moet. Ik zal naar Betsy rijden,\nwellicht tref ik hem daar aan," dacht zij en vergat geheel, dat hij\nhaar gezegd had, daar niet te zullen zijn. Zij ging naar de tafel en\nschreef aan haar echtgenoot:\n\n\n\t"Ik heb uw brief ontvangen.\n\n\tANNA."\n\n\nToen schelde zij en gaf den brief aan den knecht; tot Annuschka,\ndie tegelijk binnenkwam, zeide zij: "Wij gaan niet op reis."\n\n"In het geheel niet?"\n\n"Neen, maar wacht tot morgen met uitpakken. Ik rijd naar vorstin\nTwersky."\n\n"Welk kleed verkiest u?"\n\n\n\n\n\nXIV.\n\n\nDe crocketpartij, waartoe Anna was uitgenoodigd, zou uit twee\ndames met haar minnaars bestaan. Een dezer dames, Lisa Merkalow,\nwas de hoofdvertegenwoordigster van een nieuwen Petersburger kring,\ndie de imitatie van de een of andere imitatie was en zich "_Les\nsept merveilles du monde_" noemde. Deze kring was met dien, waarin\nAnna anders verkeerd had, geheel in vijandschap, en buitendien\nwas ook de aanbidder van Lisa Merkalow, de oude Stremow, een der\ninvloedrijkste mannen van Petersburg, een politiek tegenstander en\nambtelijk concurrent van Alexei Alexandrowitsch. Met het oog hierop\nhad Anna er eerst niet willen heengaan, waartoe zij echter in de hoop\ner Wronsky aan te treffen, later had besloten.\n\nAnna kwam vroeger bij de vorstin dan de overige gasten. Op hetzelfde\noogenblik, dat zij er binnen trad, kwam ook Wronsky\'s knecht, die\nmet zijn lang uitgekamde bakkebaarden er uitzag als een kamerheer\nof procureur-generaal. Hij bleef aan de deur staan, nam de muts af\nen liet haar voorbijgaan. Anna herkende hem en wilde hem vragen,\nwaar zijn heer was, wilde terugkeeren en hem een brief medegeven,\nmaar zij vermocht het een noch het ander te doen, want reeds hoorde\nzij de schel, die haar bezoek aankondigde en in de open deur stond\nde lakei der vorstin, wachtend op haar intrede in de kamers.\n\n"De vorstin is in den tuin. Men zal haar dadelijk bericht geven."\n\n"Belieft u wellicht ook den tuin in te gaan?" zoo ontving haar een\nandere lakei in de naaste kamer.\n\nZij verkeerde nog in denzelfden toestand van besluiteloosheid als te\nhuis, zij wist niet, wat te doen; zij moest blijven, hier, in een\nhaar vreemd en in haar tegenwoordigen toestand dubbel onaangenaam\ngezelschap. Maar zij was in een toilet, dat zij wist dat haar goed\nkleedde; zij gevoelde zich niet verlaten, want zij bevond zich in de\ngewone, feestelijke omgeving der ledigheid en het was haar hier lichter\ndan te huis; zij behoefde hier niet te denken, alles ging van zelf.\n\n"Wat verheug ik mij, dat ge gekomen zijt," zeide Betsy. "Ik wilde juist\neen kop thee drinken, maar gij," wendde zij zich tot Tuschkewitsch,\n"ga eens met Mascha naar den crocket-ground zien, daar, waar ik het\ngrasplein heb laten aanleggen.... Zoo zullen we den tijd hebben met\nelkander nog wat vertrouwelijk te praten, we\'ll have a cosy chat, niet\nwaar?" sprak zij weer tot Anna gekeerd en drukte haar lachend de hand.\n\n"Te meer daar ik niet lang blijven kan. Ik moet noodzakelijk naar de\noude Wrede, ik heb het haar al honderd maal beloofd," antwoordde Anna,\ndie, hoe oprecht anders van natuur, in gezelschap en vooral nu den\nleugen zeer eenvoudig en natuurlijk vond.\n\n"Neen, ik laat u niet gaan, tot geen prijs," antwoordde Betsy en zag\nhaar daarbij uitvorschend aan. "Werkelijk, het zou mij beleedigen\nals ge niet blijft." "Breng de thee in het salon," gebood zij den\nwachtenden dienaar, daarbij, zooals zij gewoonlijk deed, als zij\ndeze lieden aansprak, de oogen half toeknijpend. Toen nam zij van\nhem Wronsky\'s brief in ontvangst en las hem.\n\n"Alexei heeft een faux pas gemaakt," zeide zij in het Fransch;\n"hij schrijft, dat hij niet kan komen," voegde zij er onbevangen\nen natuurlijk bij, alsof het haar niet in het hoofd kon komen, dat\nWronsky voor Anna een andere beteekenis had, dan die van partner in\nhet crocketspel. Anna was overtuigd, dat Betsy alles wist, en toch,\ntoen zij hoorde, hoe zij over Wronsky sprak, wilde zij voor het\noogenblik evenwel gaarne gelooven, dat zij van alles niets wist.\n\n"Zoo," antwoordde Anna, alsof het haar weinig belang inboezemde.\n\n"Vreest ge ook wellicht hier Stremow te ontmoeten?" hernam Betsy. "Laat\nhem en Alexei Alexandrowitsch in hun zittingen met elkander een\nlans breken, dat gaat ons toch niets aan. In gezelschap is hij de\nbeminnenswaardigste man, dien ik ken en daarbij een hartstochtelijk\ncrocketspeler. Ge zult eens zien. In weerwil van zijn komieke situatie\nals een verliefde oude, heeft hij anders niets belachelijks aan\nzich. Hij is een zeer net man. Sappho Stolz kent ge ook nog niet? Nu,\ndie is van een geheel nieuwe soort...."\n\nBetsy zeide dit alles op haar luchthartige manier, terwijl Anna aan\nhaar guitige oogen bespeurde, dat zij een of ander in het schild\nvoerde. Zij zaten in het kleine salon.\n\n"Ik moet overigens eenige woorden aan Alexei schrijven." En Betsy ging\nzitten, schreef eenige regels en stak ze in een couvert. "Ik schrijf,\ndat hij op het diner moet komen, daar anders een dame zonder cavalier\nblijft. Lees het eens, of het dringend genoeg is. Excuseer me een\noogenblik. Och, sluit alsjeblieft het couvert en zend den brief weg,"\nzeide zij reeds in de deur; "ik heb nog een kleinigheid te regelen."\n\nZonder zich een oogenblik te bedenken, ging Anna met het briefje\nnaar de tafel en, zonder het te lezen, voegde zij er bij: "Ik moet\nje noodzakelijk zien. Kom naar Wrede\'s tuin. Ik zal daar om zes uur\nzijn." Zij sloot en verzegelde het couvert en verzond den brief.\n\nBij de thee, die men in het koele, kleine salon binnen bracht, vormde\nzich tusschen deze beide vrouwen werkelijk een cosy chat, zooals\nde vorstin beloofd had. Zij spraken over hen, die zij verwachtten,\nen eindelijk kwam het gesprek op Lisa Merkalow.\n\n"Zij is zeer aangenaam in den omgang en ik had altijd veel sympathie\nvoor haar," zeide Anna.\n\n"Ge moet haar lief krijgen. Zij dweept met u. Gisteren na den wedren\nkwam zij bij mij en was wanhopig, omdat zij u niet meer aangetroffen\nhad. Zij meent, dat ge een echte romanheldin zijt, en dat zij, als zij\neen man was, om uwentwil alle dwaasheden zou begaan. Stremow zeide,\ndat zij dit reeds deed, zooals...."\n\n"Maar zeg mij...." zeide Anna, na een oogenblik te hebben nagedacht\nen op een toon, waaraan men kon hooren, dat het voor haar geen\nonverschillige vraag was: "In welke betrekking staat zij tot vorst\nKaluschky, den zoogenaamden Mischka? Ik heb ze bijna niet te zamen\nontmoet. Hoe zit dat eigenlijk?"\n\nBetsy\'s oogen lachten en zagen Anna opmerkzaam aan: "Een nieuwe\nmanier," antwoordde zij. "In den laatsten tijd kiezen allen deze\nmanier. Zij verbreken de boeien en werpen ze weg, maar de wijze hoe\nmen ze wegwerpt is verschillend."\n\n"Ja, maar in welke betrekking staat zij dan eigenlijk tot Kaluschky?"\n\nBetsy lachte plotseling luid en lang, wat haar zelden gebeurde. "Nu\nstroopt ge op het gebied van vorstin Miagkaja. Dat is de vraag van een\nenfant terrible...." en Betsy kon niet nalaten andermaal in lachen\nuit te barsten. "Gij moet het haar zelf vragen...." zeide zij met\ntranen in de oogen.\n\n"Neen, ge lacht," zeide Anna, die onwillekeurig mede had moeten lachen,\n"maar ik begrijp niet, welk een rol eigenlijk haar man daarbij speelt."\n\n"Haar man? Die draagt haar doek achter haar en is verder tot elken\ndienst bereid. Wat er verder is, daar wil niemand iets van weten. Ge\nweet wel, dat men in beschaafd gezelschap niet eens over bizonderheden\nvan het toilet spreekt, zelfs er niet over denkt; zoo is het ook hier."\n\n"Zult ge bij de Rolandaky\'s zijn?" vroeg Anna, om het gesprek op iets\nanders te brengen.\n\n"Ik geloof het niet," antwoordde Betsy, en zonder haar vriendin aan te\nzien, begon zij de geurige thee in de kleine, doorzichtige kopjes te\nschenken. Toen gaf zij Anna het kopje over en stak een cigarette aan:\n"Ziet ge, zoo gevoel ik mij behagelijk. Ik begrijp u en ik begrijp\nLisa. Lisa is een van die naiven, die niet weten wat goed of kwaad is;\nten minste vroeger, toen zij nog zeer jong was, heeft zij het niet\ngeweten. Nu echter weet zij, dat de argeloosheid haar goed staat en\ndaarom weet zij nu opzettelijk niet...." zeide Betsy met een fijn\nlachje, "en evenwel staat het haar goed. Weet ge, men kan een en\ndezelfde zaak tragisch beschouwen en ze tot een kwelling voor zich\nmaken, terwijl een ander ze al heel eenvoudig en wellicht als komisch\nopneemt. Wellicht zijt gij geneigd de zaak te tragisch op te vatten."\n\n"Ik ken de anderen zoo goed niet als mij zelf," zeide Anna ernstig\nen nadenkend.\n\n"Une enfant terrible, une terrible enfant!" herhaalde Betsy. "Daar\nzijn ook de anderen."\n\n\n\n\n\nXV.\n\n\nMen hoorde schreden en een mannenstem, toen de stem eener dame en\ngelach, en onmiddellijk daarop kwamen de verwachte gasten binnen:\nSappho Stolz en de blozende, welgedane Waszka; men kon het hem\naanzien, dat zijn voedingsmethode door middel van half rauw vleesch,\naardappels en Bourgondier hem goed bekwam. Waszka boog voor de dames\nen fixeerde haar, maar slechts een oogenblik. Toen trad hij weer\nachter Sappho en volgde haar, alsof hij aan haar vastgeketend was;\nhij wendde zijn schitterende oogen niet van haar af, alsof hij haar\nverslinden wilde. Sappho Stolz was blond en had zwarte oogen. Zij\nnaderde met korte, vaste schreden en drukte de dames op mannelijke\nmanier krachtig de hand.\n\nAnna had tot hiertoe deze nieuwe beroemdheid nog niet gezien en was\ngetroffen door haar schoonheid, haar bovenmate excentriek toilet en\ndoor de koene vrijheid, waarmede zij optrad. Betsy haastte zich haar\nen Anna aan elkander voor te stellen.\n\n"Denk eens, wij hebben bijna twee soldaten overreden," begon zij\ndadelijk te vertellen, terwijl zij Anna toeknikte en haar sleep achter\nzich in orde bracht. "Ik reed met Waszka ... ach ja, u kent hem toch\nniet...." En terwijl zij toen zijn familienaam noemde, bloosde zij en\nlachte verlegen, omdat zij tegenover een haar tot hiertoe onbekende\nhem Waszka had genoemd. Maar Waszka wendde zich dadelijk tot Sappho:\n"U heeft de weddingschap verloren. Wij zijn de eersten. Derhalve moet\nu betalen," zeide hij lachend.\n\nSappho lachte overmoedig: "Maar toch niet op staanden voet?"\n\n"Dat is hetzelfde, dan krijg ik het later."\n\n"Goed, goed!--Ach ja," wendde zij zich plotseling tot de gastvrouw,\n"wat ik vergeten heb: Ik heb u nog een gast medegebracht. Daar is hij!"\n\nDe onaangemelde jonge gast, dien Sappho medegebracht en intusschen\nvergeten had, was zulk een voorname gast, dat in weerwil van zijn\njeugd de beide andere dames toch opstonden en hem welkom heetten. Het\nwas Sappho\'s nieuwste aanbidder, die even als Waszka haar op elke\nschrede volgde.\n\nWeldra verschenen ook vorst Kaluschky en Lisa Merkalow met\nStremow. Lisa was een slanke brunette met een trage oostersche\ngelaatsuitdrukking, maar met bekoorlijke, gelijk allen ze noemden\n"onuitsprekelijke" oogen. Haar donker toilet, dat Anna dadelijk\nopmerkte en waardeerde, harmonieerde geheel met haar schoonheid. Naar\nAnna\'s smaak was Lisa veel aantrekkelijker dan Sappho. Kort te voren\nhad Betsy bemerkt, dat zij coquetteerde met den schijn en toon van\neen onwetend kind. Maar bij den eersten blik was Anna overtuigd, dat\ndit niet juist was. Zij was in werkelijkheid een onwetende, bedorven,\nmaar aanvallige en zachte jonge vrouw; haar uiterlijk optreden was\ngeheel aan dat van Sappho gelijk; even als deze, volgden ook haar,\nals vastgebonden, twee aanbidders, een jonge en een oude, maar\nin haar houding was iets, dat haar boven haar omgeving verhief;\nzij had den glans van een echten diamant, te midden van slechte\nBoheemsche steenen. Deze glans lichtte uit haar schoone, inderdaad\nniet te beschrijven oogen. De matte en toch zoo hartstochtelijke blik\ndezer van donkere kringen omschaduwde oogen frappeerde door zijn\noprechtheid. Ieder, die in deze oogen zag, was overtuigd, dat hij\nhaar geheel moest leeren kennen en lief krijgen. Toen zij Anna zag,\nverhelderde een blijde verrassing haar gelaat.\n\n"O, wat verheug ik mij, u te leeren kennen," zeide zij op haar\ntoegaande; "gisteren, onder den wedren, wilde ik u juist opzoeken,\nmaar toen was u al weggereden. Ik wilde u zoo gaarne spreken, juist\ngisteren. Niet waar? dat was ontzettend?" en zij zag daarbij Anna\naan met een blik, die haar geheele ziel scheen te openen.\n\n"Ja, ik was er in het geheel niet op voorbereid, dat het zoo\naangrijpend zijn konde," antwoordde Anna en bloosde.\n\nOp dit oogenblik stond het gezelschap op en begaf zich naar den tuin.\n\n"Ik ga niet," zeide Lisa en nam naast Anna plaats; "u gaat toch ook\nniet. Wie zou nu willen crocketspelen?"\n\n"Ik houd er anders wel van," zeide Anna.\n\n"Hoe maakt u het toch om u niet te vervelen? Als men u aanziet,\ngaat iemand het hart open. U geniet het leven en ik verveel mij."\n\n"Hoe kan u zich vervelen? U behoort tot den interessantsten kring\nvan Petersburg," zeide Anna.\n\n"Het is mogelijk, dat voor hen, die niet tot ons behooren, het leven\nnog vervelender is, maar wij, ik tenminste ben in het geheel niet\nlustig te moede, altijd verveling, schrikkelijke verveling."\n\nSappho had intusschen een cigarette aangestoken en ging met haar\nbeide satellieten den tuin in. Betsy en Stremow bleven bij de\ntheetafel zitten.\n\n"Hoe kunt ge van verveling spreken?" zeide Betsy. "Sappho vertelde,\nhoe goed zij zich allen gisteren bij u geamuseerd hebben!"\n\n"Ach, ijselijk vervelend!" antwoordde Lisa. "Na den wedren waren ze\nallen bij mij gekomen. Maar allen dezelfden, altijd dezelfden en immer\nhetzelfde. Den geheelen avond hebben wij zoowat op de sopha\'s zitten\ngeeuwen. Is dat nu zich goed amuseeren? Neen, hoe maakt u het toch\nom u niet te vervelen?" wendde zij zich weer tot Anna. "Men behoeft u\nmaar aan te zien om te weten, dat u een vrouw is, die wel gelukkig of\nongelukkig zijn kan, maar die zich nimmer zal vervelen. Zeg mij eens,\nhoe u dat aanlegt?"\n\n"Ik leg in het geheel niet aan," antwoordde Anna over deze indringende\nvraag blozend.\n\n"Dat is ook het best," mengde Stremow zich in het gesprek.\n\nStremow was een man van vijftig jaar, reeds grijs en niet schoon, maar\nnog frisch en met een verstandig gelaat vol uitdrukking. Lisa Merkalow\nwas de nicht zijner vrouw en hij bracht bijna al zijn vrijen tijd bij\nhaar door. Bij zijn ontmoeting met Anna Karenina, wier echtgenoot in\nde politiek zijn heftigste tegenstander en in ambtelijk opzicht zijn\nrival was, beijverde hij zich als een ervaren en verstandig man van\nde wereld, tegen haar bizonder beminnenswaardig te zijn.\n\n"Er in \'t geheel niets tegen doen," zeide hij met zijn fijn lachje\ntot Lisa, "dat is het beste middel. Ik heb het u altijd gezegd:\nom zich niet te vervelen, moet men er niet aan denken, of men\nzich verveelt. Dat is hetzelfde als met de slapeloosheid. In de\nmeeste gevallen slaapt men niet in, omdat men vreest niet te kunnen\ninslapen. Dat is het, wat Anna Arkadiewna u gezegd heeft."\n\n"Neen," sprak Anna afwerend, "ik zou mij verheugen, als ik mij zoo\ngeestig had weten uit te drukken."\n\nDaar hij Anna zelden ontmoette, had hij met haar over niets anders\ndan over algemeene zaken te spreken; maar in alles toonde hij, dat\nhij wenschte haar te behagen en haar zijn hoogachting en vereering\nte bewijzen.\n\nTuschkewitsch trad binnen. Hij berichtte, dat het overig gezelschap\nop de crocketspelers wachtte.\n\n"Neen, ga toch nog niet heen," smeekte Lisa, toen zij vernam, dat\nAnna wilde wegrijden, en Stremow stemde met haar in.\n\n"Dat is een groot contrast," zeide hij, "van hier naar de oude\nWrede! En buitendien: u geeft haar slechts gelegenheid haar boosheid\nte luchten, terwijl u hier slechts goede gevoelens opwekt, die alle\nmalice buiten sluiten."\n\nAnna was een oogenblik besluiteloos. De vleierijen van dien schranderen\nman, Lisa\'s oprechte hartelijkheid, deze geheele luchthartige omgeving,\nalles was zoo aangenaam, en datgene wat haar wachtte, was zoo zwaar,\ndat zij een oogenblik wankelde, of zij niet het moeielijk oogenblik der\nbeslissing nog zou verschuiven. Maar bij de voorstelling van datgene,\nwat te huis voor haar op handen was, als zij nu geen besluit nam,\nbesliste zij, nam afscheid en reed heen.\n\n\n\n\n\nXVI.\n\n\nIn weerwil van zijn schijnbaar lichtzinnig, wereldsgezind leven was\nWronsky toch een man, die een afkeer had van wanorde en verwarring. Den\nmorgen na den wedren zat hij, ongeschoren en ongewasschen, in\neen eenvoudige blouse aan een tafel te midden van afgeteld geld,\nrekeningen en brieven. Hij was tot de overtuiging gekomen, dat hij,\nals hij zijn dringendste schulden betaald had, van nu tot nieuwjaar\nslechts over een geringe som had te beschikken. Er bleef hem niets\nover, dan bij een woekeraar geld op te nemen, zijn uitgaven te beperken\nen zijn renpaarden te verkoopen.\n\nWronsky\'s leven was hoofdzakelijk daarom een gelukkig leven te noemen,\nomdat hij een voorraad van zekere grondstellingen bezat, die alles,\nwat men doen en niet doen mocht, juist bepaalden. Zij bepaalden,\nals iets onomstootelijks, dat men de schulden aan een speler, al\nwas het ook een notorisch valsch speler, dadelijk moest betalen,\neen kleermaker echter niet; dat men mannen niets mocht voorliegen,\nmaar vrouwen wel; dat men niemand mocht bedriegen, uitgezonderd\ngetrouwde mannen; dat men niemand een beleediging vergeven, maar\nzelf ieder beleedigen mocht, en zoo verder. Al deze grondstellingen\nmochten volkomen redeloos en zelfs slecht zijn, maar zij stonden\nontegenzeggelijk vast en werden algemeen erkend, en Wronsky kon,\nterwijl hij ze in toepassing bracht, zijn rust bewaren en het hoofd\nhoog dragen. Slechts in den laatsten tijd, bij zijn verhouding tot\nAnna, gevoelde hij somwijlen, dat zijn grondstellingen met menige\ndaadzakelijke werkelijkheid niet overeenstemden en dat zich voor\nzijn voorwaartszienden blik zwarigheden en twijfelingen ophoopten,\ntot welker wegruiming hij geen leiddraad vermocht te vinden.\n\nZijn tegenwoordige verhouding tot Anna en haar echtgenoot kwam hem\nduidelijk en eenvoudig voor; zij was in den codex der grondbeginselen,\ndie zijn richtsnoer waren, volkomen vastgesteld. Zij was een\nbeschaafde dame, die hem haar liefde had geschonken, en hij beminde\nhaar en had voor haar dezelfde, zoo niet een nog grootere achting,\nalsof zij zijn wettige echtgenoote geweest ware. Ook haar situatie\ntegenover de conversatiewereld was volkomen helder. Allen mochten\nweten en vermoeden, wat zij wilden, maar spreken durfde niemand er\nover. In het tegenovergestelde geval was hij bereid de babbelaars tot\nzwijgen te brengen en hen te dwingen de niet aanwezige eer der vrouw,\ndie hij beminde, te achten.\n\nZijn standpunt tegenover den echtgenoot was hem het duidelijkst. Van\nhet oogenblik af, dat Anna hem haar liefde had beleden, had hij een\neenig, onbetwistbaar recht op haar. De echtgenoot was voortaan een\novertollig, belemmerend persoon. Ongetwijfeld was dat voor hem een zeer\nonaangename positie, maar wat was daaraan te doen? Het eenige recht,\ndat de echtgenoot had, was, met de wapens in de hand voldoening te\neischen, en van het begin af was Wronsky bereid deze te geven.\n\nIn den laatsten tijd echter had zich tusschen hem en haar een intieme\nomstandigheid voorgedaan, die hem verschrikte. Gisteren nog had zij\nhem medegedeeld, dat zij in blijde hoop verkeerde, en hij bemerkte,\ndat deze mededeeling en hetgeen zij deswege van hem verwachtte, iets\nvorderde, dat niet in den codex der hem leidende grondstellingen was\nvastgesteld. "Als ik haar gezegd heb, dat zij haar man moet verlaten,\nheb ik daarmede ook gezegd, dat zij zich met mij moet vereenigen? En\nhoe zal ik haar nu ontvoeren, nu ik geen geld heb? Verondersteld dat\nik het toch zoo kon aanleggen; maar hoe zou ik haar kunnen ontvoeren,\nals ik in den dienst wil blijven? Als ik haar dat gezegd heb, dan\nmoet ik ook tot alles bereid zijn, dat wil zeggen, ik moet den dienst\nverlaten...."\n\nEn hij werd nadenkend. Eerzucht was reeds de droom zijner\nkindsheid, een gedachte en droom, dien hij zelf niet bekende,\nmaar die hem zoo geheel doordrong, dat die nu ook kampte met den\nliefdehartstocht. In de wereld zoowel als in den dienst had hij een\ngroote fout begaan. Wenschende zijn onafhankelijken geest te toonen en\nzich daardoor naar boven aan te bevelen, had hij een hem aangeboden\nbetrekking afgewezen in de hoop, door deze afwijzing een nog meer\ngunstige meening te winnen; maar het bleek spoedig, dat hij te koen\nhad gerekend, want men sloeg voortaan geen acht op hem. Terwijl hij nu\neenmaal aldus nolens volens een onafhankelijk karakter had aangenomen,\nbleef hij hieraan ook in het vervolg op eene fijne en schrandere\nwijze getrouw, alsof hij volstrekt niet ontevreden en beleedigd was,\nmaar slechts dit eene wenschte, dat men hem met rust liet, omdat het\nhem zoo beviel. Doch reeds sedert een jaar, sedert zijn verplaatsing\nnaar Moskou, vond hij in den grond zijns harten daarin volstrekt\ngeen welgevallen. Hij bemerkte, dat zulk een gezochte stelling van\neen man, die alles had kunnen verwerven, maar niets verworven had,\nallengs haar waarde verloor en dat velen begonnen te denken, dat\nhij in werkelijkheid ook wel geen andere talenten bezitten mocht,\ndan die van een eerlijke en goede vent te zijn.\n\nZijn liaison, die zooveel opzien verwekt en hem een zekeren nieuwen\nglans verleend had, bevredigde hem een tijd en bracht den aan zijn\nhart knagenden worm tot rust, maar voor ongeveer een week had deze\nworm zijn aanvallen met vernieuwde heftigheid hervat.\n\nDe vriend zijner jeugd Serpuchowsky, met hem uit hetzelfde district,\nvan gelijke afkomst en zijn vroegere corpskameraad, die overal zijn\nmededinger geweest was, op de schoolbank, bij alle dwaze streken en\nin eerzuchtige droomerijen,--deze Serpuchowsky was dezer dagen uit\nMidden-Azie teruggekeerd met twee ridderorden, zooals zelden aan zulk\neen jong generaal werden geschonken. "Wel benijd ik hem niet, maar\nzijn bevordering toont mij, dat, als men maar weet af te wachten,\nde carriere van een man van mijn soort snel gemaakt is. Voor drie\njaren hadden wij beiden denzelfden rang. Verlaat ik nu den dienst,\ndan verbrand ik mijn schepen. Blijf ik in dienst, dan verlies ik\nniets. Zij heeft toch zelf gezegd, dat zij haar positie niet veranderd\nwenscht te zien. En in het bezit harer liefde behoef ik Serpuchowsky\nniet te benijden."\n\nEn terwijl hij zijn knevel draaide, stond hij op en ging eenige malen\nde kamer op en neer. Zijn oogen schitterden en hij gevoelde de vaste,\nrustige en blijmoedige gemoedsstemming terugkeeren, die hem zijn\npositie als zuiver en eenvoudig deed beschouwen.\n\n\n\n\n\nXVII.\n\n\nHet was ongeveer zes uur, toen Wronsky Anna\'s brief ontving. Om ter\nrechtertijd daar te zijn en om niet met zijn eigen paarden, die aan\nieder bekend waren, te rijden, gebruikte hij Jawschins droschke en liet\nde paarden aandrijven tot een snellen rit. Op eenigen afstand van het\nhuis liet hij stil houden, sprong uit het rijtuig en ging de laan in,\ndie naar Wrede\'s woning leidde. In de laan zelf was niemand te zien,\nmaar toen hij omzag, bespeurde hij Anna aan de rechter zijde van den\ntuin. Haar gelaat was door een sluier bedekt, maar zijn verheugde blik\nzag en omvatte alles op eens: de haar alleen eigen wijze van gaan,\nhaar eigenaardige schouders, de houding van haar hoofd--en als een\nelectrische stroom voer door zijn lichaam. Zij ging hem te gemoet en\ngaf hem een stevigen handdruk.\n\n"Ge zijt toch niet boos, omdat ik u geroepen heb? Ik moest je zeer\nnoodig spreken."\n\nDe vastberaden en ernstige uitdrukking van haar gelaat, die hij zelfs\ndoor den sluier opmerkte, veranderde dadelijk zijn stemming.\n\n"Ik boos op je zijn? Maar hoe komt ge juist hierheen? Waarom...?"\n\n"Dat is hetzelfde," zeide zij en legde haar arm in den zijnen; "kom,\nik moet je spreken."\n\nHij bemerkte, dat er iet was voorgevallen en dat deze bijeenkomst\ngeen verblijdende oorzaak had. In haar tegenwoordigheid had hij geen\neigen wil. Zonder nog de reden van haar onrust te kennen, gevoelde\nhij reeds, dat zich deze onrust ook aan hem mededeelde.\n\n"Nu? Wat is er dan?" vroeg hij en trachtte op haar gelaat te lezen.\n\nNa eenige schreden gedaan te hebben stond zij plotseling stil.\n\n"Ik heb je gisteren niet verteld," begon zij haastig en diep\nademhalend, "dat ik bij het terugkeeren Alexei Alexandrowitsch alles\nheb bekend.... Ik heb hem gezegd, dat ik zijn vrouw niet meer zijn\nkon ... dat.... Ik heb hem alles gezegd."\n\nTerwijl zij sprak, had hij zich onwillekeurig voorover gebogen, maar\nzoodra zij had uitgesproken, richtte hij zich weder hoog op en zijn\ngelaat nam een trotsche en sombere uitdrukking aan.\n\n"Ja, ja, zoo is het beter, honderdmaal beter; ik begrijp, hoe zwaar\nhet zijn moest," antwoordde hij; doch niet op zijn woorden, maar\nslechts op de uitdrukking van zijn gelaat sloeg zij acht. Zij wist\nniet, dat deze uitdrukking werd veroorzaakt door zijn eerste gedachte,\ndat nu een duel onvermijdelijk was. Want de gedachte aan een duel was\nniet bij haar opgekomen en derhalve verklaarde zij die uitdrukking\nvan sombere vastberadenheid op een andere wijze.\n\nDit rendez-vous was voor haar van het grootst belang; zij hoopte daar\neen verandering van en redding uit haar toestand. Was Wronsky bij haar\nmededeeling dadelijk vast besloten geweest en had hij zonder aarzelen\nhartstochtelijk gezegd: "Laat alles achter en vluchten wij!" dan\nhad zij haar zoon verlaten en was met hem gegaan. Maar nu bespeurde\nzij bij hem een opwellende gewaarwording, die haar beleedigde en hij\nscheen haar te wankelen.\n\n"Het was mij volstrekt niet zwaar.... Het ging van zelf," zeide\nzij geraakt. "En hier!"--zij haalde den brief van haar man uit haar\nhandschoen te voorschijn.\n\n"Ik begrijp, ik begrijp!" trachtte hij haar neder te zetten en nam\nden brief, maar las hem niet: "Ik heb slechts een wensch en eene bede\n... deze toestand moet ophouden en ik moet mijn leven geheel aan uw\ngeluk kunnen wijden."\n\n"Waarom zegt ge mij dat? Heb ik daaraan dan getwijfeld? Had ik daaraan\nkunnen twijfelen...."\n\n"Wie gaat daar?" vroeg Wronsky plotseling; hij zag twee dames naderen:\n"wellicht zijn het bekenden!" En hij sloeg haastig met haar een\nzijpad in.\n\n"Och, mij is dat geheel onverschillig!" zeide zij. Haar lippen beefden\nen het kwam hem voor, alsof haar oogen met een geheel bizondere\nverstoordheid van achter haar sluier hem aanstaarden. "Derhalve,\nzooals ik gezegd heb, dat is het niet, daaraan valt in het geheel\nniet te twijfelen. Maar zie toch, wat hij schrijft. Lees het!"\n\nZij bleef staan. Toen hij den brief had gelezen, zag hij tot haar op,\nmaar in zijn blik ontbrak de vastberadenheid. Zij leidde daaruit af,\ndat hij reeds vooraf bij zich zelf deswege zijn overleggingen gemaakt\nhad; zij wist, dat hij, wat hij haar ook zeggen mocht, toch niet\nalles zou zeggen, wat hij dacht, en zij besefte, dat zij in haar\nlaatste hoop was bedrogen. En dat had zij niet verwacht.\n\n"Gij ziet, welk een soort van mensch hij is," zeide zij met bevende\nstem.--"Hij...."\n\n"Vergeef mij," viel Wronsky haar in de rede: "Ik verheug me daarover\n... om Godswil, laat mij toch eerst uitspreken," voegde hij er bij,\nhaar een bezorgden blik toewerpend. "Ik verheug me er over, omdat\nhet niet zijn kan, omdat het onmogelijk zoo blijven kan, als hij het\nzich denkt...."\n\n"Waarom toch kan het niet?" vroeg Anna, haar tranen nog terughoudend;\nzij hechtte reeds aan hetgeen hij antwoorden zou volstrekt geen waarde\nmeer. Zij besefte, dat haar noodlot was beslist.\n\nWronsky wilde zeggen, dat na het duel, dat naar zijn meening\nonvermijdelijk was, de zaak zich geheel anders kon ontwikkelen, maar\nhij zeide wat anders. "Het kan zoo niet blijven! Ik hoop, dat ge\nnu vrij van hem worden zult.--Ik hoop het...." Hij werd verlegen en\nbloosde--"en hoop, dat ge mij zult veroorloven dan ons verder leven\nin te richten en daarover na te denken. Morgen...."\n\nMaar zij liet hem niet uitspreken.\n\n"En mijn zoon?" riep zij uit, "gij ziet toch, wat hij schrijft;\nik moet hem verlaten en dat wil en kan ik niet!"\n\n"Maar om Godswil, wat is dan beter, den zoon opgeven of in dezen\nvernederenden toestand blijven?"\n\n"Vernederend? Voor wien?"\n\n"Voor ons allen, het meest voor u."\n\n"Vernederend zegt gij? Zeg dat niet. Zulke woorden hebben voor mij\ngeen zin," zeide zij met bevende stem. Hij moest nu geen onwaarheid\nspreken. Slechts zijn liefde bleef haar over en zij wilde hem\nbeminnen. "Gij begrijpt, dat zich voor mij van den dag af, dat ik u\nlief had, alles heeft veranderd. Ik heb slechts nog dit eene over:\nuwe liefde. Ben ik van deze zeker, dan gevoel ik mij zoo vast en zoo\nhoog, dat niets voor mij vernederend kan zijn. Ik ben trotsch op mijn\ntoestand, want.... Ik ben er trotsch op, dat...." Zij kwam er niet\ntoe uit te spreken, waarop zij trotsch was, want tranen van schaamte\nen vertwijfeling verstikten haar stem. Zij was blijven staan en snikte.\n\nOok hij gevoelde, dat hem iets in de keel omhoog drong; voor de eerste\nmaal in zijn leven gevoelde hij zich op het punt om te weenen. Hij\nwist niet te zeggen, wat hem eigenlijk ontroerde. Hij had medelijden\nmet haar en hij was zich bewust, haar niet te kunnen helpen, alsmede\ndat hij schuldig was aan haar ongeluk en dat hij slecht had gehandeld.\n\n"Is dan een scheiding niet mogelijk?" vroeg hij op zwakken toon.\n\nZonder te antwoorden schudde zij het hoofd.\n\n"Kan men dan het kind niet behouden en _hem_ toch verlaten?"\n\n"Ja, maar dat hangt alles van hem af. Ik moet nu naar hem heenrijden,"\nantwoordde zij droog. Haar vermoeden, dat alles bij het oude zou\nblijven, had haar niet bedrogen.\n\n"Dinsdag moet ik in Petersburg zijn en dan zal alles beslist worden."\n\n"Ja, maar spreken wij er niet meer van," antwoordde Anna.\n\nAnna nam afscheid, klom in haar rijtuig en reed naar huis.\n\n\n\n\n\nXVIII.\n\n\nToen Anna des Dinsdags vroegtijdig met den trein in Petersburg aankwam,\nwerd zij door haar man niet verwacht. Men zeide haar, dat hij met\nden chef zijner kanselarij werkte. Zij liet hem zeggen, dat zij was\naangekomen en begaf zich naar haar kamer, waar zij haar zaken in orde\nschikte en afwachtte, dat haar man haar zou komen opzoeken. Maar hij\nkwam niet. Zij hoorde, hoe hij den kanselarij-chef zijn afscheid gaf\nen wist, dat hij spoedig weer voor dienstzaken moest heengaan. Zij\nwilde hem nog vooraf gesproken hebben om met hem in het reine te\nkomen. Zij ging de zaal door en trad vast besloten naar hem toe.\n\nToen zij zijn kabinet binnentrad, zat hij, gereed om weg te rijden,\nin zijn uniform voor een kleine tafel, waarop hij leunde, en zag\ntreurig voor zich heen. Zij zag hem eer, dan hij haar, en zij bemerkte,\ndat hij aan haar dacht.\n\nToen hij haar zag, wilde hij opstaan, maar bedacht zich een oogenblik;\nzijn gelaat begon te gloeien, wat Anna anders nog nooit bij hem bemerkt\nhad, en hij stond driftig op en ging haar te gemoet. Hij zag haar aan,\ndoch zag haar niet in de oogen, maar hooger, naar haar voorhoofd en\nfrisuur. Hij reikte haar de hand en noodigde haar te gaan zitten. Anna\nzag, dat hij zeer bleek was en dat zijn handen sidderden.\n\nDat was niet, wat zij had verwacht. Toen zij zich voor deze bijeenkomst\nvoorbereidde, had zij zich voorgenomen hem aan te klagen en zich te\nrechtvaardigen, maar toen zij hem aanschouwde, had zij medelijden\nen zij besefte, dat zij dit gevoel noch aan zich zelf noch aan hem\nmocht bekennen of doen blijken.\n\n"Ik verheug mij, dat ge gekomen zijt," zeide hij eindelijk, toen hij\nzijn bedaardheid herwonnen had en nam aan haar zijde plaats. Toen\nwilde hij een paar maal beginnen te spreken, maar nog hield hij zijn\nwoorden terug. Zij wist niet, wat zij zeggen zoude. En zoo duurde\nhet zwijgen tamelijk lang.\n\n"Hoe gaat het Serescha?" vroeg hij ten laatste, maar zonder een\nantwoord af te wachten, liet hij er dadelijk op volgen: "Ik zal van\ndaag niet te huis eten; ik moet dadelijk wegrijden."\n\n"Ik wilde eigenlijk naar Moskou vertrekken...." zeide zij.\n\n"Neen, het is zeer goed gedaan, dat ge hier gekomen zijt."\n\nAndermaal ontstond een stilzwijgen. Overtuigd, dat zij over niets\nkonden spreken, voor zij tot een verklaring waren gekomen, begon\nzij eindelijk:\n\n"Alexei Alexandrowitsch," zeide zij, zonder de oogen voor zijn op haar\ncoiffure gevestigden blik neer te slaan. "Ik ben een schuldige vrouw,\neen slechte vrouw, maar ik ben wat ik was, wat ik u onlangs gezegd heb,\nen ik ben gekomen om u te zeggen, dat daaraan niets te veranderen is."\n\n"Ik heb u daarnaar niet gevraagd," zeide hij plotseling met beslistheid\nen zag haar vol haat recht in de oogen: "Dat heb ik zelf reeds\nvermoed."\n\nOnder den invloed van zijn toorn herwon hij al zijn kracht en\nberadenheid.\n\n"Maar wat ik u reeds gezegd heb," ging hij met zijn scherpe stem\nvoort, "dat herhaal ik nog eens: ik acht mij niet verplicht, dat te\nweten. Ik wil het ignoreeren. Niet alle vrouwen zijn zoo goed als\ngij om zulk een haast te maken met zulk een aangename mededeeling\naan haar man. Ik ignoreer het, zoolang de wereld het niet weet en\nmijn naam niet beschimpt wordt. En daarom zeg ik u nu reeds, dat de\nverhoudingen tusschen ons dezelfde blijven zullen als tot hiertoe,\nen slechts in geval ge u mocht compromitteeren, zou ik maatregelen\nmoeten nemen om mijn eer te beschermen."\n\n"Maar onze betrekking kan niet de vroegere blijven...." bracht zij\nop schuchteren toon in en zag hem verschrikt aan.\n\nToen zij zijn kalme rustigheid bemerkte en zijn schelle kinderstem\nhoorde, kreeg haar afkeer over het eerste gevoel van medelijden\nde overhand, en hoezeer zij er ook tegen op zag, was zij nu toch\nbesloten, tot elken prijs haar verdere verhouding tot hem in helder\nlicht te stellen.\n\n"Ik kan uw vrouw niet zijn, als ik...."\n\nHij lachte koel en boosaardig.\n\n"Het schijnt, dat de levenswijs, die ge nu gekozen hebt, ook op uw\nbegrippen invloed heeft. Ik acht het eene zoozeer, als ik het andere\nveracht. Uw verleden acht ik, uw heden veracht ik. Van de beteekenis,\ndie ge aan mijn woorden geeft, was ik steeds ver verwijderd."\n\nAnna zuchtte en boog het hoofd.\n\n"Overigens begrijp ik niet," ging hij zich meer opwindend voort, "hoe\ngij, die zulk een onafhankelijken zin hebt om juist uw echtgenoot\nuw ontrouw mede te deelen, zonder daarin iets aanstootelijks te\nzien,--hoe gij, zeg ik, in de vervulling uwer uitwendige plichten\ntegenover uw man iets aanstootelijks kunt zien."\n\n"Alexei Alexandrowitsch, wat wilt gij van mij?"\n\n"Ik wil, dat ik dien mensch hier niet weer ontmoet, en dat gij u\nzoo gedraagt, dat niet de _wereld_, niet de _dienstboden_ u kunnen\naanklagen. Dit is wel niet te veel geeischt. En daarvoor zult\ngij de rechten eener eerbare vrouw genieten, zonder haar plichten\nte betrachten. Dit is alles, wat ik u te zeggen hebt. Nu moet ik\nwegrijden. Ik zal vandaag niet te huis eten."\n\nHij stond op en ging naar de deur.\n\n\n\n\n\nXIX.\n\n\nDe nacht, dien Lewin op het hooi in de weide had doorgebracht, was\nniet vruchteloos geweest. Zijn zaken, zooals hij ze tot hiertoe had\ngedreven, hadden zijn belangstelling verloren. In weerwil van het\nuitzicht op een goeden oogst, had hij, naar zijn meening, nimmer\nzooveel onaangenaamheden en tegenwerking van de arbeiders gehad als\njuist in dit jaar. En de oorzaak van dit alles was hem nu duidelijk\ngeworden. Hij was tot het inzicht gekomen, dat hij tot hiertoe\nslechts een bestendigen kamp tegen zijn arbeidsvolk gevoerd had,\nwaarbij niets te winnen was, dan dat zijn bedrijf achteruit ging en\ndat de schoone werktuigen, de akkers en het vee groote schade leden.\n\nWaarin bestond eigenlijk deze strijd? Hij moest voor elke kopeke\nopkomen, want deed hij dat niet met alle energie, dan zou het geld\nspoedig niet meer toereikend geweest zijn om de arbeiders te betalen,\nen van de andere zijde streefden dezen er slechts naar om rustig en\naangenaam, d.i. zooals zij het gewoon waren, te arbeiden. Het was in\nzijn belang, dat het volk zooveel mogelijk verrichtte, dat hij steeds\nalle opmerkzaamheid aanwendde om niet den wanmolen, de dorschmachine,\nde paarden te laten benadeelen, kortom, al zijn maatregelen wel te\noverleggen. Voor de arbeiders daarentegen kwam het er op aan zoo\ngemakkelijk als maar kon hun werk te doen, met de noodige pauzen\nen bovenal onbezorgd en zonder nadenken. Dit ondervond hij dezen\nzomer elken dag. Hij zond zijn arbeiders om klaver te maaien met\nbevel de weinige geschikte van onkruid niet vrije desjatinen uit\nte zoeken en deze voor den hooibouw te bezigen, maar zij maaiden de\nbeste desjatinen, die voor zaadwinning geschikt waren en trachtten\nzich te rechtvaardigen met de bewering, dat de voormaaier het zoo\nhad geregeld, en troostten er Lewin mede, dat het hooi toch bizonder\nmooi was; maar deze begreep zeer goed de eigenlijke reden, die was,\ndat deze desjatinen zich gemakkelijker lieten maaien. De ploegen\nbleken onbruikbaar, want het kwam de knechts niet in den zin de\neenmaal hooggestelde schaar dieper te stellen; ze werd met geweld\nomgekeerd, het paard gekweld en den akker bedorven. Maar men verzocht\nhem zich daarover niet te bekommeren. De paarden liepen in de tarwe,\nwant geen der boeren had lust nachtwaker te zijn en ofschoon het\nverboden was, losten zij elkander bij de paardenwacht af, en Wanka,\ndie den geheelen dag had gewerkt, sliep natuurlijk in en zeide, toen\nhij zijn schuld bekende: "Zij wilden het zoo!" De drie beste kalvers\nhadden zich aan de klaver ziek gegeten, omdat men verzuimd had ze te\ndrenken. En dit alles geschiedde, niet, omdat zij Lewin en zijn zaken\nkwalijk gezind waren, daar zij integendeel hem voor een "gemeenen"\nheer hielden (dit was de grootste lof); maar het geschiedde, omdat\nmen gemakkelijk en zorgeloos wilde arbeiden en zijn belang was hun\nniet alleen vreemd en onbegrijpelijk, maar ongelukkig rechtstreeks in\nstrijd met hun eigen belangen. Derhalve gevoelde Lewin zich sedert\ngeruimen tijd door zijn landbouwbedrijf niet meer bevredigd. Elke\nandere werkzaamheid verachtte hij en hield den landbouw slechts voor\neen ware en ernstige bezigheid en beminde dien. Maar nu kon hij zich\nniet meer misleiden. Dit bedrijf voldeed hem niet meer en hij kon er\nzich bijna niet meer mede bezighouden.\n\nDaarbij kwam nog de aanwezigheid der Tscherbatzky\'s binnen een afstand\nvan dertig werst, en hij kon en wilde haar niet zien. Toen hij bij\nDarja Alexandrowna Oblonsky een bezoek had afgelegd, had deze hem\nverzocht zijn bezoek dikwijls te herhalen, natuurlijk om andermaal\nbij haar zuster aanzoek te doen, die, zooals zij hem genoegzaam had te\nkennen gegeven, hem nu voorzeker zou aannemen. Toen Lewin Kitty zelf\nhad wedergezien, was hij tot het bewustzijn gekomen, dat hij niet had\nopgehouden haar te beminnen; maar nu, nu hij wist, dat zij daar was,\nkon hij er volstrekt niet meer heenrijden. De afwijzing, die hij had\nondergaan, had een onoverkomelijke kloof tusschen hen gegraven.\n\n"Ik kan, nu zij de vrouw niet worden kan van hem, dien zij zich\nwenschte, haar niet vragen mijn vrouw te worden."\n\nDeze gedachte maakte hem koel en vervreemdde hem van haar.\n\n"Ik zou niet in staat zijn zonder een uitdrukking van verwijt met\nhaar te spreken, zonder haar toornig aan te zien, en zij zou--dit kan\nniet anders--nog meer afkeer van mij krijgen. En dan, hoe kan ik nu,\nna hetgeen Dolly mij gezegd heeft, nog naar haar toe gaan? Hoe licht\nzou ik toonen, wat men mij van haar gezegd heeft! Of ik zou komen\nals een grootmoedige, die haar vergeeft, haar begenadigt. Ik zou voor\nhaar staan als een edelmoedige, die vergeeft, die haar weer aanneemt\nen begunstigt met zijn liefde? Waarom heeft Dolly mij dat gezegd? Ik\nhad haar immers toevallig kunnen ontmoeten, en dan had zich alles\nvan zelf geschikt--maar nu is het onmogelijk, volstrekt onmogelijk."--\n\nOm dezen tijd zond Darja Alexandrowna hem een briefje, waarin zij\nhem om een dameszadel voor Kitty verzocht.\n\n"Men heeft mij gezegd, dat gij er een bezit," schreef zij: "ik hoop,\ndat gij hem zelf komt brengen."\n\nDat kon hij nu in het geheel niet verdragen. Hoe kon zulk een\nverstandige en beschaafde vrouw haar zuster zoozeer vernederen?\n\nHij schreef wel tien briefjes, verscheurde ze alle weder en zond\neindelijk den zadel zonder eenig antwoord. Toen liet hij, in de\novertuiging ongepast gehandeld te hebben, de zorg voor zijn zaken,\ndie hem tegenstonden, aan zijn rentmeester over en begaf zich\nnaar een verwijderd gouvernement, naar een vriend, die schoone\njachtgronden bezat en hem onlangs had uitgenoodigd. Nu gevoelde hij\nzich verlicht, omdat hij uit de nabijheid der Tscherbatzky\'s en van\nzijn landbouwzaken verwijderd werd en juist voor een jachtvermaak, dat\nonder alle verdrietelijkheden hem steeds de beste troost was geweest.\n\n\n\n\n\nXX.\n\n\nMijnheer en mevrouw Karenin leefden voort in een huis, zagen elkander\ndagelijks, maar waren elkander geheel vreemd geworden. Alexei\nAlexandrowitsch had zich tot regel gesteld, eiken dag zijn vrouw te\nbezoeken, opdat de dienstboden geen aanleiding tot verdenking hadden,\nmaar hij vermeed het \'s middags te huis te blijven. Wronsky kwam niet\nin Karenins huis, maar ontmoette haar buiten hetzelve en het was haar\nechtgenoot bekend.\n\nDeze verhouding was voor alle drie zeer pijnlijk, en geen hunner zou in\nstaat geweest zijn zoo voort te leven, als niet ieder de verwachting\nhad gekoesterd, dat deze toestand spoedig zou veranderen. Alexei\nAlexandrowitsch verwachtte, dat, gelijk alles, zoo ook deze hartstocht\nvoorbij zou gaan, dat alle herinnering daaraan vergeten en zijn naam\nonbeschimpt blijven zoude. Anna, door wie die toestand was ontstaan\nen voor wie hij het kwellendst was, verdroeg hem, omdat zij vast\novertuigd was, dat hij zich spoedig zou oplossen; zij wist wel niet\nhoe, maar _dat_ er op een of andere wijze een beslissing zou komen,\nhiervan was zij zeker. Ook Wronsky, die zich onwillekeurig door haar\ngeest liet beheerschen, verwachtte met haar de een of andere van zijn\nwil onafhankelijke gebeurtenis, die alle bezwaren zou oplossen.\n\nTegen het midden van den winter was voor Wronsky een zeer vervelende\nweek weggelegd. Hij was namelijk aan een buitenlandschen prins\ntoegevoegd, die gekomen was om de merkwaardigheden van Petersburg te\nleeren kennen. Wronsky verstond de kunst van representeeren; hij had\nhet talent bij het betoon van den grootsten eerbied zijn eigenwaarde\nte bewaren en was aan den omgang met soortgelijke hooge personen\ngewoon. En toch viel hem nu de vervulling van dezen plicht zeer\nzwaar. De prins wilde zich niets laten ontgaan, waarover men hem te\nhuis zou kunnen ondervragen. Vooral vond hij genoegen in de speciaal\nRussische uitspanningen. \'s Morgens werden alle bezienswaardigheden\nin oogenschouw genomen, \'s avonds werden nationale feestelijkheden\nbezocht. De prins bezat een, zelfs voor een prins zeldzame gezondheid;\ndoor gymnastiek en goede zorg voor zijn lichaam had hij ze zoo goed\ngesterkt, dat hij bij alle inspanning en uitspatting zoo frisch bleef\nals een hoen. Des prinsen stokpaardje waren de nationale vermaken. Hij\nwas in Spanje geweest, had er serenades gebracht en een liaison gehad\nmet een Spaansche, die op de mandoline speelde. In Zwitserland had\nhij gemzen gejaagd; in Engeland had hij in een rooden jachtfrak over\ngraven en hekken gesprongen en legde tegen een weddenschap tweehonderd\nfasanten neder. In Turkije had hij den harem bezocht en in Indie had\nhij op een olifant een wandelrit gedaan en nu in Rusland wenschte\nhij alle echt Russische gebruiken te leeren kennen.\n\nWronsky had genoeg te doen om in de opvolging van alle nationale\nverrichtingen, die door verschillende personen werden aangeboden,\neen zekere orde te brengen. Nu waren er wedrennen en berenjachten,\ndan troyka\'s en Zigeuners en drinkgelagen, waarbij naar Russische\nzeden flesschen en glazen werden in stukken geworpen. En de prins\nmaakte zich met groot gemak de Russische gebruiken eigen; hij\nsloeg de presenteerbladen en al wat er op stond in stukken, zette\nZigeunerinnen op zijn knie en scheen te vragen: "Wat nog meer? of is\ndit nu het geheele Russische gebruik?" Overigens bevielen van alle\nRussische vermaken den prins het meest de Fransche tooneelspeelsters,\nde balletdanseressen en de champagne met wit lak.\n\nWronsky was aan het verkeer met prinsen gewoon, maar deze week--was\nhet omdat hij was veranderd of omdat hij den prins van al te nabij\nzag?--deze week viel hem zijn ambt buitengewoon zwaar. Hij gevoelde de\nverplichting om geen oogenblik de houding van gestrenge en hoffelijke\nvereering te vergeten; en hij zag, op welk een verachtelijke wijze\nde prins zijn landgenooten behandelde, die wel uit hun vel wilden\nspringen in hun ijver om hem Russische vermaken te doen kennen. Des\nprinsen oordeel over Russische vrouwen, die hij voorgaf te willen\nbestudeeren, joeg Wronsky somwijlen het rood van den toorn op\nhet gelaat. De eigenlijke grond echter, waarom de prins hem zoo\nonverdragelijk was, was hierin gelegen, dat Wronsky onwillekeurig\nin hem zich zelf herkende; en wat hij in dezen spiegel zag, vleide\nzijn eigenliefde volstrekt niet; hij was een weinig beduidend, zeer\nhoogmoedig, buitengewoon gezond en kleingeestig, zinnelijk mensch,\nverder niets; een gentleman voorzeker, dat kon Wronsky niet ontkennen;\ntegenover hooger geplaatsten rustig en ongedwongen, eenvoudig en\nvrijmoedig tegen zijns gelijken, nederbuigend tegen ondergeschikten.\n\nEvenzoo was Wronsky, en hij had dat tot hiertoe steeds voor een groote\ndeugd gehouden; maar tegenover den prins was hij de lager geplaatste\nen de minachtende nederbuiging tot hem ergerde hem.\n\n"Niets als roastbeef! Is het mogelijk, dat ik ook zoo ben?" dacht hij.\n\nToen de prins den zevenden dag afscheid nam om naar Moskou te reizen en\nhij Wronsky zijn dank had betuigd, gevoelde deze zich van een grooten\nlast en een onaangenamen spiegel bevrijd. De prins had afscheid van\nhem genomen op het spoorwegstation, waarheen hij van een berenjacht\nwas teruggekeerd.\n\nTe huis gekomen, vond Wronsky een billet van Anna. Zij schreef:\n\n"Ik ben ziek en ongelukkig, dat ik niet uitgaan en u zien kan. Kom\nheden avond. Om zeven uur gaat Karenin naar de zitting, waar hij tot\nongeveer tien uur zal blijven."\n\nWronsky was er een oogenblik verwonderd over, dat zij in weerwil van\nhet verbod haars echtgenoots hem toch bij zich noodigde, maar hij\nbesloot aan haar wensch te voldoen.\n\nWronsky was dezen winter tot overste bevorderd, daarop was hij uit zijn\nregiment gegaan en leefde nu onafhankelijk. Nadat hij had ontbeten,\nwierp hij zich op de sofa en in de eerstvolgende vijf minuten verwarden\nzich in zijn voorstelling de onaangename ervaringen der laatste dagen\nmet zijn gedachten aan Anna en aan een boer, die als opdrijver bij\nde laatste berenjacht een gewichtige rol had gespeeld, en toen sliep\nhij in. Hij ontwaakte bevend van schrik. Hij sprong op en ontstak een\nlicht. "Wat was dat? Wat heb ik zooeven voor vreeselijks gedroomd? Ja,\njuist, deze beer, de opdrijver, geloof ik dat het was! Een kleine,\nsmerige kerel met stoppeligen baard--wat deed hij daar in zijn gebukte\nhouding? En plotseling zeide hij iets in het Fransch ... zonderlinge\nwoorden.... Maar waarom was dat zoo verschrikkelijk?"\n\nHij dacht levendig na over dezen boer en diens Fransche woorden,\nen daarbij liep een koude rilling door zijn leden.\n\n"Welk een onzin," dacht Wronsky en zag op het horloge.\n\nDit wees half negen. Hij kleedde zich haastig en ging de trap af,\nterwijl hij bij de gedachte, dat hij zich zoo had verlaat, den droom\ngeheel vergat.\n\nToen hij in zijn slede bij Karenins huis aankwam, zag hij weer op\nhet horloge. Het was tien minuten voor negen. Een kleine coupe met\ntwee schimmels stond op het oprijplein. Wronsky herkende Anna\'s coupe.\n\n"Wil zij mogelijk bij mij komen?" dacht hij. "Dit was beter geweest,\nwant het is mij onaangenaam dit huis binnen te gaan. Maar enfin,\nik kan mij niet meer verbergen."\n\nHij sprong uit de slede en ging naar de deur. Deze werd geopend en de\nportier kwam met een plaid over den arm naar buiten. Hij keek Wronsky\nverschrikt aan; deze ontmoette in de deur Alexei Alexandrowitsch. Hij\nzag in het helder licht der gasvlam zijn bleek en ingevallen gelaat\nonder den zwarten hoed en de witte das, die bij zijn zwarten rok\nafstak.\n\nKarenins strakke, benevelde oogen vestigden zich op Wronsky\'s\ngelaat. Wronsky boog zich en Alexei Alexandrowitsch bracht de hand aan\nden hoed en ging voorbij. Wronsky zag, hoe hij zonder nog eenmaal om\nte zien in het rijtuig ging zitten, zich zijn plaid en een toneelkijker\nliet aangeven en toen wegreed. Wronsky ging den gang in. Zijn voorhoofd\nwas bewolkt en in zijn oogen glom een trotsch en somber vuur.\n\n"Is dat een toestand!" dacht hij. "Als hij zich nog verdedigen en\nvoor zijn eer vechten wilde, maar deze erbarmelijke nietigheid! Dit\nbrengt mij in den toestand van een dief en bedrieger, wat ik toch\nniet zijn wil!"--\n\nSedert zijn bijeenkomst met Anna in den tuin van Wrede waren zijn\ninzichten zeer veranderd. Zijn eerzuchtige gedachten waren op den\nachtergrond getreden, hij besefte, dat hij uit dien kring was geraakt,\nwaarin alles zich naar vaste regels bewoog; daarom gaf hij zich nu\ngeheel aan zijn neiging over en deze kluisterde hem sterker en immer\nsterker aan haar.\n\nHij trad haar kamer binnen.\n\n"Neen!" riep zij uit, toen zij hem zag, en de tranen kwamen haar in de\noogen: "Neen, als het zoo voortgaat, zal het nog veel vroeger komen!"\n\n"Wat, melieve?"\n\n"Wat? Ik wacht en kwel mij hier, een uur, twee uren.... Maar neen,\nik wil niet, ik kan niet met je twisten! Je zult wel niet vroeger\nhebben kunnen komen! Neen, ik wil niet verwijten."\n\nZij had haar beide handen op zijn schouder gelegd en zag hem een\ngeruimen poos diep, verrukt, uitvorschend in de oogen.\n\n\n\n\n\n\nXXI.\n\n\n"Gij hebt hem dus ontmoet?" vroeg zij, nadat zij aan de tafel was gaan\nzitten, die door de lamp werd beschenen; dat is er een straf voor,\ndat je te laat zijt gekomen."\n\n"Ja, maar hoe is dat gekomen? Hij moest toch bij de zitting zijn?"\n\n"Hij is daar ook geweest, maar al weer teruggekeerd om nu ergens\nanders heen te rijden. Maar spreek daar niet van. Waar zijt gij\ngeweest? Altijd bij uw prins?"\n\nZij kende alle bizonderheden van zijn leven. Hij wilde haar verhalen,\ndat hij den geheelen nacht onrustig geweest was en daarom den tijd\nhad verslapen, maar toen hij haar opgewonden, gelukkig gelaat zag,\nschaamde hij zich daarover. En hij zeide, dat hij had moeten uitgaan\nom de afreis van den prins te melden.\n\n"Maar nu is toch ook alles ten einde? Hij is dus vertrokken?"\n\n"Goddank, ja, nu is alles ten einde. Gij kunt niet denken, hoe\nonuitstaanbaar het mij was."\n\n"Waarom dan? Dat is toch het gewone leven van u jonge mannen\nallen!" antwoordde zij met gefronste wenkbrauwen en begon, zonder\nWronsky aan te zien, met zekere opmerkzaamheid uit een haakwerk,\ndat op tafel lag, de haakpen los te maken.\n\n"Ik heb dat leven al lang opgegeven," zeide hij, verwonderd over de\nverandering in haar gelaat. "En ik beken," voegde hij er lachend bij,\n"in deze week heb ik mijn leven als in een spiegel gezien, en dat\nwas voor mij volstrekt niet vleiend."\n\nZij hield het haakwerk in de hand en beschouwde hem met een bizonder\nfonkelenden, bijna vijandigen blik.\n\n"Heden morgen heeft Lisa mij bezocht.--Zij ontziet zich nog niet mij\nte bezoeken in weerwil van Lydia Iwanowna," voegde zij er bij--"en\ndie heeft mij van je Atheensche avondfeest verteld. Wat zijn dat\nvoor afschuwelijkheden?"\n\n"Ik moet je zeggen...." Maar zij viel hem in de rede: "Was dat dezelfde\nTherese, die je vroeger gekend hebt?"\n\n"Ik wilde je zeggen...."\n\n"Hoe afschuwelijk zijt gij mannen! Kun je u dan in het geheel\nniet voorstellen, dat een vrouw dat niet kan vergeten? Vooral een\nvrouw niet, die je tegenwoordig leven niet kan kennen. Wat weet ik\ndaarvan? Wat heb ik vroeger er van geweten? Slechts dat, wat gij er\nmij van verteld hebt. En waardoor weet ik, dat ge mij steeds de volle\nwaarheid hebt gezegd...?"\n\n"Anna, ge beleedigt mij! Gelooft ge mij dan niet? Heb ik u niet gezegd,\ndat ik geen gedachte heb gekoesterd, die ik u niet medegedeeld heb?"\n\n"Ja, ja!" zeide zij, met den wensch, haar opwellingen van jaloerschheid\ntegen te gaan. "Maar als je slechts wist, hoe zwaar het mij is! Ik\ngeloof, ik geloof je.... Wat wilde je ook zeggen?"\n\nMaar hij kon zich dat niet meer herinneren. Deze aanvallen van\nijverzucht kwamen in den laatsten tijd meermalen over haar, en hij\nbespeurde dit met schrik; hoezeer hij zich dit ook wilde ontveinzen,\nkoelden zij toch zijn liefde af, al wist hij ook, dat ze slechts uit\nliefde voor hem ontstonden. Hoe dikwijls had hij vroeger tot zich\nzelf gezegd, welk een geluk het moest zijn haar liefde te bezitten;\nen nu beminde zij hem, zooals slechts een vrouw kan beminnen,\nvoor wie de liefde het geheele leven is, en toch was hij nu verder\nvan alle geluk verwijderd, dan destijds, toen hij haar naar Moskou\nnareisde. Destijds hield hij zich voor ongelukkig, maar het geluk\nwenkte hem in de toekomst, thans bemerkte hij, dat het beste geluk\nreeds achter hem lag. Degene, die hij in den eersten tijd had leeren\nkennen, was zij niet meer; lichamelijk en geestelijk was zij veranderd\nen niet in haar voordeel. Welk een booze, onbehagelijke trek, die haar\ngeheel ontsierde, lag zooeven, toen zij van die tooneelspeelster sprak,\nop haar gelaat. Hij zag haar aan, zooals iemand een door hem geknakte\nen spoedig verwelkte bloem aanziet; de vroegere schoonheid, om welke\nhij haar geplukt had, was niet weder te vinden. Maar in weerwil dat\nhij, zooals hem toescheen, nu geen liefde meer voor haar gevoelde,\nwas hij zich toch bewust, dat hun verbintenis een onbreekbare was.\n\n"Nu? Wat wildet gij mij ook van den prins vertellen? Ik heb nu\ndezen demon verbannen," voegde zij er bij. Demon noemde zij haar\nijverzucht. "Waarom viel het je zoo zwaar met hem?"\n\n"O, volstrekt ondragelijk," antwoordde Wronsky. "Bij nadere\nkennismaking won hij vooral niet. Men zou hem kunnen vergelijken bij\neen schoon, goed gemest stuk vee, dat op de tentoonstelling den eersten\nprijs bekomt. En dan is zijn beschaving ook van een bizonderen aard;\nmen ziet, dat hij slechts deshalve beschaafd is om het recht te hebben\nalle beschaving, met uitzondering van dierlijk genot, te verachten."\n\n"Maar gij allen bemint die dierlijke genietingen," merkte zij aan en\nweder zag hij dien donkeren blik, die hem vermeed.\n\n"Gij neemt hem dus in bescherming?" vroeg hij lachend.\n\n"Ik verdedig hem volstrekt niet; mij is hij geheel onverschillig;\nmaar ik bedoel, als je zelfs niet van deze genietingen hieldt, had ge\nu kunnen laten verontschuldigen. Maar het verschafte u een genoegen\nTherese in Eva\'s kostuum te zien."\n\n"Daar is hij toch weer, de demon," zeide Wronsky, terwijl hij haar\nop tafel liggende hand greep en ze kuste.\n\n"Ja, maar ik kan niet anders. Je vermoedt niet, wat ik heb doorgestaan,\nterwijl ik op je wachtte. Ik ben niet jaloersch; ik geloof in u, als\nge bij mij zijt, maar als je ergens anders uw voor mij onbegrijpelijk\nleven leidt...."\n\nZij keerde zich van hem af, bevrijdde eindelijk de haakpen uit het\nwerk, haastig werd het eene vakje aan het andere gelegd en snel\nen zenuwachtig bewoog zich de fijne rechterhand in de geborduurde\nmanchette. "Nu, alzoo ontmoette je Alexei Alexandrowitsch," deed zich\nplotseling op eenigszins onnatuurlijken toon haar stem hooren.\n\n"Wij stieten in de deur op elkander."\n\n"En hij heeft je zoo gegroet...?" Zij zette een lang gezicht, legde\nde handen ineen, sloot half de oogen, en Wronsky zag plotseling in\nhaar schoon gelaat dezelfde uitdrukking, waarmede Karenin hem gegroet\nhad. Hij lachte en ook zij lachte vroolijk, van ganscher harte.\n\n"Ik begrijp hem niet," zeide Wronsky. "Als hij nog na uw verklaring\ngeheel met je gebroken of mij tot een duel uitgedaagd had--maar hoe\nhij dezen toestand kan verdragen, begrijp ik niet. Men kan het hem\ntoch aanzien, dat hij er onder lijdt...."\n\n"Hij?" zeide zij lachend--"hij is zeer tevreden."\n\n"Alles kon toch goed zijn.--Waarom kwellen wij allen ons?"\n\n"Slechts hij niet. Ken ik dan deze geveinsdheid niet, waarvan hij\ngeheel doortrokken is? Kan een man, die slechts eenig gevoel bezit,\nleven met een vrouw, zooals ik voor hem ben? Kan men met haar spreken\nop welwillenden toon? Neen, dat is geen man, geen mensch, maar slechts\neen pop. Buiten mij weet dat niemand. O, was ik in zijn plaats, ik\nhad al lang zulk een vrouw gedood, in stukken gescheurd in plaats van\nhaar nog ma chere Anna te noemen en op vertrouwelijken toon tot haar te\nspreken. Dat is geen mensch, maar een politieke machine. Hij begrijpt\nhet niet, dat ik uw vrouw ben en dat hij daarnaast een vreemdeling,\neen geheel overtollige is.... Maar spreken wij er niet meer van."\n\n"Dat is niet recht van u, melieve," zeide Wronsky, om haar neder\nte zetten. "Vertel mij liever, wat u deert; wat is dat voor een\nongesteldheid? Wat zegt de dokter? Maar het is zeker in \'t geheel\ngeen ziekte, als ik juist vermoed? Het is slechts in uw toestand\ngelegen? Wanneer zal het dan zijn?"\n\nDe spotachtige schittering in haar oogen verdween en werd vervangen\ndoor een anderen, stillen, weemoedigen glimlach ontstaan door de\nkennis van datgene, wat hem nog onbekend was.\n\n"Spoedig, spoedig! Gij zegt, dat onze toestand pijnlijk is en spoedig\nmoet ophouden. Als gij wist, hoe zwaar het mij is, wat ik geven wilde\nom u vrij en openlijk te kunnen beminnen! Dan zou ik mij zelf niet\nkwellen en ook u niet door mijn ijverzucht.... En dat zal spoedig zijn,\nmaar niet zoo, als gij vermoedt...."\n\nEn de gedachte aan datgene, wat komen zoude, stemde haar zoo treurig,\ndat haar de tranen in de oogen drongen en zij niet verder vermocht\nte spreken.\n\n"Ik wilde het u in het geheel niet zeggen, maar ge dwingt er mij\ntoe. Spoedig, zeer spoedig zal zich alles oplossen en wij allen zullen\ntot rust komen en ons niet meer kwellen."\n\n"Ik begrijp je niet...." zeide hij.\n\n"Je vraagt: wanneer? Spoedig! Maar ik zal het niet overleven ... val\nmij niet in de rede...." En zij haastte zich voort te gaan: "Ik weet\nhet zeker. Ik zal sterven en verheug mij er over, dat ik sterven zal\nen u van mij bevrijden...."\n\nDe tranen vloeiden haar uit de oogen. Hij boog zich over haar hand en\nkuste ze om zijn ontroering te verbergen, die naar zijn overtuiging\nongegrond was, maar die hij toch niet kon overmeesteren.\n\n"Ja, zoo is het, en zoo is het ook het beste," zeide zij en drukte\nkrachtig zijn hand; "dat is het eenige wat ons over blijft."\n\nWronsky hernam zijn kalmte en hief het hoofd op.\n\n"Welk een onzin! Wat dwaze dingen praat je toch!"\n\n"Neen, het is waar!"\n\n"Wat is waar?"\n\n"Dat ik sterf. Ik heb het in den droom gezien."\n\n"In den droom?" herhaalde hij, en plotseling viel hem zijn droom van\ndien boer in, en andermaal voer een huivering door zijn leden.\n\n"Ja, in den droom." zeide zij. "Het is reeds tamelijk lang geleden. Ik\nzag, dat ik haastig door mijn slaapkamer liep om iets te zoeken of\niets te weten te komen: Je weet, hoe het in den droom gaat," sprak\nzij en als op nieuw ontsteld sperde zij haar oogen wijd open. "En\ndaar in de slaapkamer stond iemand in een hoek...."\n\n"Och, welk een onzin! Hoe kan men nu gelooven...."\n\nMaar zij liet zich niet in de rede vallen; haar verhaal scheen haar\nte gewichtig:\n\n"En toen keerde zich die iemand om en ik zag, dat het een boer was met\neen stoppeligen baard, klein en afschrikwekkend! Ik wilde wegloopen,\nmaar daar bukte hij zich over een zak en woelde met de handen daarin\nom...."\n\nZij wees, hoe hij met de handen had rondgewoeld; ontzetting sprak\nuit haar gelaat; Wronsky dacht aan zijn eigen droom en voelde zich\ndoor dezelfde ontsteltenis aangegrepen.\n\n"... Zoo grabbelde hij en zeide daarbij in het Fransch: Snel, snel! en,\nweet je, zoo kort achtereen: Il faut battre le fer, le broyer,\nle petrir.... Van angst wilde ik wakker worden, ik ontwaakte ook,\nmaar ontwaakte slechts in den droom, en ik vroeg mij zelf: wat kan dat\nbeteekenen? En Kornei zeide tot mij: Bij de geboorte, bij de geboorte,\nmoedertje, zult gij sterven. En toen eerst ontwaakte ik werkelijk...."\n\n"Welk een onzin! welk een onzin!" zeide Wronsky, maar hij besefte zelf,\ndat de overtuiging aan zijn woorden ontbrak.\n\n"Maar wij willen daarvan niet meer spreken. Schel eens, ik zal de thee\nbestellen. Ja, wacht maar, nu zal het niet lang meer duren voor ik...."\n\nZij brak plotseling af. De ontsteltenis en opgewondenheid weken\nvoor een stille, ernstige, in zich zelf gekeerde opmerkzaamheid. Hij\nbegreep de beteekenis dezer gevoelswisseling niet. Zij voelde in zich\nde beweging eens nieuwen levens.\n\n\n\n\n\nXXII.\n\n\nNa zijn ontmoeting met Wronsky was Karenin overeenkomstig zijn plan\nnaar de Italiaansche opera gereden. Hij bleef gedurende het tweede\nbedrijf en zag allen, die hij zien moest. Toen hij weer te huis\nkwam, keek hij oplettend naar den kapstok en toen hij daar geen\nmilitairen paletot ontdekte, ging hij naar zijn kamer. Maar tegen\nzijn gewoonte ging hij niet te bed, maar ging tot drie uur in den\nnacht zijn kamer op en neder. Het gevoel van toorn tegen zijn vrouw,\ndie de welvoegelijkheid niet bewaren en de eenige haar gestelde\nvoorwaarden niet vervullen wilde, ontnam hem de rust. Zij had niet\naan zijn verlangen voldaan, derhalve moest hij haar straffen en zijn\nbedreiging volvoeren--de scheiding bewerkstelligen en haar den zoon\nontnemen! Hij kende al de omslachtigheid, die daarmede gepaard zou\ngaan, maar nu moest het geschieden.\n\nHij kon den geheelen nacht niet slapen; zijn toorn en ergernis klom\nbij toeneming en had tegen den morgen het toppunt bereikt. Hij kleedde\nzich haastig, alsof hij vreesde iets uit de volle schaal van zijn\ntoorn te storten, begaf zich dadelijk naar zijn vrouw om niet met\nzijn toorn ook zijn energie te verliezen.\n\nToen Anna, die meende haar echtgenoot zoo wel te kennen, hem zag, was\nzij getroffen. Zijn voorhoofd was gerimpeld, zijn oogen stonden somber\nen vermeden haar aan te zien, zijn lippen waren vast en verachtend\nopeen geklemd. In zijn houding, zijn beweging, in den klank zijner\nstem lag een vastberadenheid, die zijn vrouw tot hiertoe niet in\nhem gekend had. Hij trad de kamer binnen en, zonder haar te groeten,\nging hij terstond naar haar schrijftafel, nam den sleutel en opende\neen schuiflade.\n\n"Wat wilt ge?" riep zij uit.\n\n"De brieven van uw minnaar!" antwoordde hij.\n\n"Die zijn daar niet," zeide zij en wilde de lade toeschuiven, maar aan\ndeze beweging bemerkte hij, dat zijn vermoeden juist was, en, terwijl\nhij haar hand ruw wegduwde, greep hij snel de schrijfportefeuille,\nwaarin hij wist, dat zij haar gewichtigste brieven placht te\nbewaren. Zij wilde ze hem ontrukken, maar hij stiet haar van zich.\n\n"Ga zitten; ik moet met u spreken," zeide hij en drukte de portefeuille\nzoo vast onder den arm, dat de schouder omhoog kwam.\n\nZij zag hem verrast en bevreesd aan.\n\n"Ik heb u gezegd, dat ik u niet toesta uw minnaar hier te ontvangen."\n\n"Ik moest hem zien om...."\n\nZij hield op, omdat zij geen reden wist te vinden.\n\n"Ik wil de bizonderheden niet weten, waarom een vrouw haar minnaar\nmoet zien."\n\n"Ik wilde slechts...." riep zij opstuivend uit. Zijn grofheid tergde\nhaar en gaf haar den moed terug. "Gevoelt gij dan niet, hoe gemakkelijk\nhet voor u is mij te beleedigen?" zeide zij.\n\n"Beleedigen kan men slechts een eerlijk mensch, maar als men tot een\ndief zegt, dat hij een dief is, is dit slechts het vaststellen van\neene daadzaak."\n\n"Dezen nieuwen trek van wreedheid heb ik tot hiertoe nog niet in\nu gekend."\n\n"Gij noemt het wreedheid, als een man zijn vrouw alle mogelijke\nvrijheid geeft en haar naam een eerbaar schild, slechts onder\nvoorwaarde, de welvoegelijkheid te bewaren; dus dat is wreedheid?"\n\n"Het is erger dan wreedheid, het is gemeenheid, als gij het weten\nwilt," riep Anna in een oproer van woede uit en stond op om heen\nte gaan.\n\n"Neen," riep hij met piepende stem, die nu nog een noot hooger\nklonk. En terwijl hij met zijn groote vingers haar arm zoo heftig\ngreep, dat de drukking van den armband roode sporen achter liet,\ndrong hij haar met geweld op haar stoel terug.\n\n"Gemeenheid? Als gij dit woord wilt gebruiken, dan is het gemeenheid,\ndat een vrouw voor een minnaar haar man, wiens brood zij eet, en haar\nzoon verlaat!"\n\nZij boog het hoofd. Zij dacht nu niet aan haar woorden van gisteren\ntot den beminde, dat _deze_ slechts haar man, maar haar echtgenoot\neen overtollig persoon was;--zij besefte nu slechts de volle waarheid\nzijner woorden en zeide zacht: "Gij kunt mijn toestand niet erger\nschilderen, dan ik zelf mij dien voorstel. Maar waarom zegt gij mij\ndit alles?"\n\n"Waarom ik het zeg? Waartoe?" ging hij toornig voort: "Opdat ge zoudt\nweten, dat ik mijn maatregelen nemen zal om aan dezen toestand een\neinde te maken!"\n\n"Die zal ook wel spoedig een einde nemen," zeide zei en wederom kwamen\nhaar bij de gedachte aan den nu zoo gewenschten dood de tranen in\nde oogen.\n\n"Ja, het zal een vroeger einde nemen, dan gij het met uw minnaar\ngedacht hebt! (Hij bezigde dit woord bizonder dikwijls). Gij hebt\nvoldoening noodig voor uw zinnelijke hartstochten...."\n\n"Alexei Alexandrowitsch, het is niet slechts niet grootmoedig, het\nis onwelvoegelijk, een machtelooze te slaan."\n\n"Ja aan u zelf denkt gij, maar het lijden van een mensch, die uw\nechtgenoot was, treft u niet. Het is u onverschillig, of zijn leven\nis verwoest, dat hij uit ... uitgeleden...."\n\nHij sprak zoo snel, dat hij in de war geraakte en begon te\nstotteren. Het werd haar belachelijk, maar dadelijk schaamde zij\nzich over deze opwelling in dit oogenblik. Hij hield op en tot haar\nverrassing bemerkte Anna, dat zijn oogen zich met tranen vulden. En\nvoor de eerste maal verplaatste zij zich voor een oogenblik in zijn\ntoestand en had zij medelijden met hem. Maar wat kon zij zeggen of\ndoen? Zij boog het hoofd en zweeg. Ook hij zweeg een poos; toen begon\nhij weer te spreken, maar op minder scherpen en kouden toon:\n\n"Ik wilde u zeggen, dat ik morgen afreis naar Moskou en niet weer\nin dit huis zal terugkeeren. Mijn advocaat zal u mijn besluiten\nmededeelen. Mijn zoon zal naar mijn zuster gaan."\n\n"Gij hebt Serescha noodig om mij smart aan te doen," zeide zij op\nkleinmoedigen toon: "Gij houdt niet van hem.... Laat mij Serescha!"\n\n"Ja, zelfs de liefde voor mijn zoon heb ik verloren, omdat met hem\nmijn afschuw tegen u is verbonden; maar in weerwil daarvan neem ik\nhem met mij--Adieu!"\n\nHij wilde gaan, maar nu hield zij hem staande: "Alexei Alexandrowitsch,\nlaat mij Serescha," vroeg zij andermaal op zachten toon.\n\n"Ik heb niets meer te zeggen. Laat Serescha tot mijn terugkomst...."\n\n"Ik zal spoedig--bevallen. Laat hem mij!"\n\nAlexei Alexandrowitsch werd rood. Hij onttrok haar zijn hand en\nverliet zwijgend de kamer.----\n\n\n\n\n\n\n\n\n\nVIERDE BOEK.\n\n\n\n\nI.\n\n\nMet het doel om een gewichtige aangelegenheid te onderzoeken had\nAlexei Alexandrowitsch besloten naar een verwijderd gouvernement te\nreizen. Op zijn doorreis daarheen bleef hij drie dagen in Moskou. Den\ntweeden dag bracht hij den gouverneur-generaal zijn bezoek.\n\nOp een hoek van de straat, waar de equipages en droschken\nwaren opgestuwd en hij dus langzamer moest rijden, hoorde Alexei\nAlexandrowitsch zich plotseling door een luide, vroolijke stem bij zijn\nnaam roepen, zoodat hij in die richting moest uitzien. Op den hoek van\nhet trottoir stond Stipan Arkadiewitsch in een korten modernen paletot,\neen kleinen scheefstaanden hoed op, met zijn witte, blinkende tanden\ntusschen de roode, tot lachen geopende lippen; hij stond daar vroolijk,\njeugdig en schitterend en zijn roepen klonk zoo dringend en hardnekkig,\ndat Karenin wel moest ophouden. Hij hield met eene hand den greep der\ntrede van zijn rijtuig vast, uit welks venster een dameshoofd in een\nzijden hoed en twee kinderhoofdjes gluurden en wenkte lachend met de\nandere zijn zwager toe. Ook de dame lachte vriendelijk en wenkte met\nde hand Alexei Alexandrowitsch toe. Het was Dolly met haar kinderen.\n\nAlexei Alexandrowitsch wilde eigenlijk geen zijner bekenden in Moskou\nopzoeken en het minst den broeder zijner vrouw. Hij nam den hoed af\nen wilde verder rijden, maar Stipan Arkadiewitsch beval den koetsier\nstil te houden en ijlde door de sneeuw der straat naar hem toe.\n\n"Nu, maar dat is niet zoo als het behoort, ons volstrekt geen bericht\nte geven! En gisteren nog was ik bij Dusseau en lees aan de tafel den\nnaam van \'Karenin,\' maar ik vermoedde niet, dat gij dat zijn kondt;\nanders had ik je opgezocht. Hoe verheugt het mij je te zien!" en\nStipan legde den eenen voet over den anderen om de sneeuw er af te\nschudden: "Waarlijk, het is te erg, ons in het geheel geen bericht\nte zenden!" herhaalde hij en opende het portier.\n\n"Ik ben om zaken hier--ik kon niet," antwoordde Karenin op koelen toon.\n\n"Kom een oogenblik bij mijn vrouw: zij zal u gaarne zien."\n\nAlexei Alexandrowitsch haalde zijn voeten uit den plaid en begaf zich\nmet Stipan door de sneeuw naar Dolly.\n\n"Wat is dat, Alexei Alexandrowitsch? Waarom gaat gij ons zoo\nvoorbij?" vroeg Dolly lachend.\n\n"Ik was zeer door ambtszaken gebonden. Ik verheug me zeer u te\nzien. Hoe gaat het u?"\n\n"Nu, hoe gaat het onze lieve Anna?"\n\nKarenin mompelde iets onverstaanbaars en wilde heengaan, maar Stipan\nhield hem terug en zeide:\n\n"Dolly, vraag hem morgen te dineeren; wij zullen ook Kosnischew\nen Peszow vragen om hem met de keur der Moskousche vernuften op\nte wachten."\n\n"Derhalve smeek ik je te komen," zeide Dolly; "wij zullen je tusschen\nvijf en zes uur verwachten. Hoe gaat het de lieve Anna? Het is reeds\nzoo lang geleden...."\n\n"Zij vaart wel," mompelde Alexei Karenin met gefronst voorhoofd. "Het\nis mij aangenaam geweest u te zien!" En hij keerde naar zijn rijtuig\nterug.\n\n"Dus kom je morgen?" riep Dolly hem na.\n\nHij antwoordde iets, wat Dolly echter wegens het geraas der rijtuigen\nniet verstond.\n\n"Ik kom morgen nog bij je," riep ook Stipan hem na.\n\nKarenin zette zich weer in zijn rijtuig en leunde zoover mogelijk\nachterover om niemand te zien en door niemand herkend te worden.\n\n"Een zonderling!" zeide Stipan tot zijn vrouw, en nadat hij op het\nhorloge gezien had, maakte hij tegen zijn vrouw en de kinderen een\nvriendelijke handbeweging en verwijderde zich vroolijk op het trottoir.\n\n"Stiwa! Stiwa!" riep Dolly blozend.\n\nHij keerde zich om.\n\n"Ik moet voor Grischa en Tania paletots koopen! geef mij toch wat\ngeld."\n\n"Niet noodig! zeg maar, dat ik het betalen zal!" En hij verdween,\nnadat hij vroolijk een kennis had toegeknikt.\n\n\n\n\n\nII.\n\n\nDe eerstvolgende dag was een Zondag. Stipan Arkadiewitsch reed\nnaar den grooten schouwburg om de repetitie voor het ballet bij\nte wonen en gaf daar aan Mascha Tschibissow, een schoone, op zijn\naanbeveling geengageerde danseres, de gisteren haar beloofde koralen\nen kuste achter de coulissen in het donker van den schouwburg haar van\nblijdschap stralend gezicht. Toen sprak hij met haar een rendez-vous na\nhet ballet af en beloofde haar bij de laatste acte te komen en haar af\nte halen voor een souper. Van daar reed Stipan naar den Ochotny Rjad,\nzocht zelf de visch en asperge voor de middagtafel uit en om twaalf uur\nwas hij bij Dusseau, waar hij bij drie personen, die in het logement\nhun intrek hadden genomen, bezoeken had af te leggen, namelijk bij\nLewin, die zooeven van een reis in het buitenland was teruggekeerd,\ndan bij zijn nieuwen chef, die juist was aangekomen om zijn hoogen post\nte aanvaarden en die Moskou wenschte te leeren kennen, en eindelijk bij\nzijn zwager Karenin, dien hij bepaald ontvoeren wilde voor het diner.\n\nStipan Arkadiewitsch hield van een goed diner: maar nog meer hield\nhij er van een diner te geven, geen groot, maar een fijn, wat de keuze\nder gerechten, der wijnen en der gasten betrof. Het tegenwoordige menu\nbeviel hem zeer: versche baars, asperge en--als piece de resistance--:\neen eenvoudig, maar buitengewoon goed roastbeef, en de daarbij\nbehoorende wijn. Als gasten zouden bij hem zijn: Kitty en Lewin en,\nopdat dit niet opviel, nog een nicht en een jongere Tscherbatzky\nen--als piece de resistance onder de gasten:--Sergej Kosnischew en\nAlexei Alexandrowitsch, Sergej Iwanowitsch, de Moskouer philosoof en\nAlexei Alexandrowitsch, de Petersburger staatsman! En buitendien wilde\nhij nog den als origineel bekenden Peszow uitnoodigen, een liberale\nbabbelaar, liefhebber van muziek, historicus en de beminnenswaardigste\nvan alle vijftigjarige jongelingen. Het geld voor het bosch had hij\nvan den koopman ontvangen en het was nog niet uitgegeven; ook was\nDolly in den laatsten tijd zeer aardig en vriendelijk tegen hem.\n\nZoo was hij in de beste stemming. Slechts twee onaangename dingen\nbestonden er nog voor hem; maar deze verdwenen beide in de zee van\nvroolijke onbezorgdheid, die zijn ziel vervulde. Het eerste was, dat\nhij gisteren bij de ontmoeting met Alexei Alexandrowitsch diens koele\nterughouding bemerkt had; uit zijn houding en uit de omstandigheid,\ndat hij gekomen was zonder daarvan iets te laten weten, in verband met\nde geruchten, die hem van Anna en Wronsky waren ter ooren gekomen,\nvermoedde Stipan, dat iets tusschen man en vrouw niet richtig zijn\nmoest. Hij had met zijn vrouw, aan wier gave om vooruit te zien hij\ngeloofde, hierover gesproken en zij had hetzelfde gedacht. Dolly\nhad gezegd: "Aan slechtheid bij Anna geloof ik niet, maar men zal\ngebabbeld en haar belasterd hebben. Spreek open met hem; hij schijnt\nzulk een koel, droog mensch te zijn; ik ben bang voor hem. En wat is\nhij veranderd; hij is geheel verschrompeld en een grijsaard geworden."\n\n"Neen," had Stipan Arkadiewitsch geantwoord, "ik begrijp dat niet. Maar\nik breng hem bepaald mede op het diner en dan tirez lui les vers du\nnez; gij kunt dat beter."\n\nDe andere onaangenaamheid was, dat den nieuwen chef gelijk alle nieuwe\nchefs, het gerucht vooruitging van een vreeselijk man te zijn, die\ndes morgens vroeg om zes uur opstond, werkte als een paard en een\ngelijke inspanning van zijn ondergeschikten verlangde. Buitendien\nwerd van hem gezegd, dat hij in het verkeer een rechte beer was en de\ntegenovergestelde neigingen en levensgewoonten van den tegenwoordigen\nchef bezat, die meer naar Stipans manier geleefd had. Zoo was dan\nde gedachte door hem niet vriendelijk ontvangen te worden geen\naangename. Maar Stipan Arkadiewitsch had een vermoeden, dat alles\nwel terecht zou komen.\n\n"Allen zijn menschen en zondaars zijn we allemaal. Waarom dan zich\nte ergeren en elkander te vreezen?" dacht hij, terwijl hij het hotel\ninging. "Goeden morgen, Wassili," zeide hij in den corridor tot den\nhem goed bekenden kellner: "Heb je den baard laten staan! Lewin in\nnummer zeven? O! breng mij bij hem en vraag of graaf Anischkin (dat\nwas de nieuwe chef) mij ontvangen kan."\n\n"Om u te dienen!" antwoordde Wassili.\n\nLewin stond met een boer uit Twersk midden in de kamer en mat met\neen maatstok een versch afgetrokken berenvel, toen Stipan binnen trad.\n\n"Ha, heb je dien neergelegd?" riep Stipan uit. "Een prachtig\nexemplaar! Een berin? Goeden dag, Archiz!"\n\nHij drukte den boer de hand en zonder jas of hoed af te leggen,\nging hij op een stoel zitten.\n\n"Ontdoe je toch en maak het je gemakkelijk," zeide Lewin en nam hem\nzijn hoed af.\n\n"Neen, ik heb geen tijd, slechts een oogenblik!" antwoordde Stipan,\nmaar knoopte toch zijn jas los, trok hem toen uit en bleef langer\ndan een uur, terwijl hij zich door Lewin en den boer van de laatste\njacht liet vertellen.\n\nReeds sedert veertien dagen was Lewin uit het buitenland teruggekeerd;\nhij was een tijd lang te huis geweest en was nu voor een berenjacht\novergekomen. Na een verblijf van vier weken in het buitenland was hij\nals een geheel ander mensch teruggekeerd. Hoe deze verandering was\nontstaan, wist hij zelf niet te verklaren. In den laatsten tijd zag\nzijn oog in de wereld en aan de menschen slechts goeds en schoons,\nen uit zijn vroegere hopelooze stemming was hij allengs overgegaan\ntot zulk een blijmoedige levensbeschouwing, als hij tevoren niet\ngekend had.\n\n"Maar ik moet gaan," zeide Stipan en maakte zich wel voor de vijfde\nmaal tot vertrek gereed.\n\n"Neen, neen, blijf toch nog wat," drong Lewin en drukte hem weder op\nzijn stoel. "Wanneer zien wij elkander weer? Want morgen vertrek ik."\n\n"Nu dat is niet anders. Ik ben opzettelijk daarom hier gekomen. Je\nmoet bepaald van daag bij ons dineeren; uw broeder zal er ook zijn\nen mijn zwager Karenin."\n\n"Is die hier?" vroeg Lewin en wilde ook naar Kitty vragen. Hij had\ngehoord, dat zij in het begin van den winter bij haar zuster, de vrouw\nvan een diplomaat, was gelogeerd, maar wist niet, of zij daar nog\nwas of al was teruggekeerd. Maar hij kwam er niet toe het te vragen.\n\n"Nu," dacht hij, "of zij daar is of niet, dat is het zelfde."\n\n"Je zult dus komen?"\n\n"Zeker, ik zal gaarne komen."\n\n"Om vijf uur en eenvoudig gekleed!" En Stipan Arkadiewitsch stond op\nen begaf zich naar beneden naar zijn nieuwen chef. Zijn vermoeden had\nhem niet bedrogen. De nieuwe, verschrikkelijke chef bleek een zeer\nwelwillend man te zijn en Stipan Arkadiewitsch ontbeet met hem en\nbleef zoo lang bij hem, dat hij eerst omstreeks vier uur bij Alexei\nAlexandrowitsch kon komen.\n\n\n\n\n\nIII.\n\n\nNadat Karenin met zijn ambtsbezigheden, waarvoor hij naar Moskou\nwas gekomen, den geheelen voormiddag was bezig geweest, ging hij een\nbrief zitten schrijven aan zijn advocaat. Zonder aarzelen gaf hij hem\nvolmacht om geheel naar zijn eigen inzicht te handelen. Hij legde in\ndit schrijven drie brieven van Wronsky aan Anna, welke hij in haar\nportefeuille had gevonden. Sedert Alexei Alexandrowitsch zijn huis had\nverlaten met het voornemen niet meer tot zijn familie terug te keeren,\nsedert hij kort daarna met zijn advocaat gesproken en deze levensvraag\ntot een rechtsvraag gemaakt had, sedert had hij zich meer en meer in\nzijn besluit versterkt en erkende de mogelijkheid het uit te voeren.\n\nHij verzegelde juist dezen brief, toen hij de luide stem van Stipan\nhoorde, die met een bediende twistte en verlangde toegelaten te worden.\n\n"Nu, \'t zij zoo," dacht Karenin. "Des te beter! Ik zal dadelijk mijn\nverhouding tot zijn zuster uiteenzetten en hem verklaren, waarom\nik van middag niet bij hem dineeren kan.--Binnen!" riep hij luid en\nschoof het geschrevene in de portefeuille.\n\n"Nu, zie je, dat je gelogen hebt en dat hij thuis is?" hoorde men\nStipans stem tot den bediende, en onmiddellijk daarop kwam hij,\nzijn overjas onder het gaan uittrekkend, lachend de kamer in.\n\n"Het verheugt mij zeer je te zien! Derhalve ik mag hopen...." begon\nhij op vroolijken toon, maar, toen hij de sombere gelaatsuitdrukking\nvan zijn zwager bemerkte, hield hij op.\n\n"Ik kan niet komen," antwoordde Alexei Alexandrowitsch op koelen\ntoon, terwijl hij staan bleef en zijn gast niet uitnoodigde om te\ngaan zitten. Het was dadelijk zijn plan zich tegenover den broeder\nzijner echtgenoot, tegen wie hij zoo even een aanklacht tot scheiding\nvoorbereid had, in een gepaste koele verhouding te plaatsen, maar\nhij had niet gerekend op de zee van goedhartigheid, die aanstonds in\nStipans ziel buiten de oevers trad. Deze opende wijd zijn schitterende,\nheldere oogen.\n\n"Waarom komt ge dan niet? Wat wil je daarmede zeggen?" vroeg hij in\nhet Fransch en schoof zijn das om den blanken hals terecht. "Neen,\ngij moogt niet meer weigeren: wij rekenen allen op je."\n\n"Ik wil daarmede zeggen, dat ik niet bij u komen kan, omdat de\nfamiliebetrekking tusschen ons zal ophouden."\n\n"Wat? wat bedoelt ge? Waarom?" riep Stipan met een krampachtig\nlachje uit.\n\n"Omdat ik mij van uw zuster, mijn vrouw, wil laten scheiden. Ik ben\ndaartoe gedwongen...."\n\nMaar Alexei Alexandrowitsch had nog niet uitgesproken, toen Stipan\nArkadiewitsch zuchtte en zich in een stoel liet vallen.\n\n"Hoe, Alexei Alexandrowitsch, wat zegt ge daar?" riep hij uit en een\ngroote smart lag in zijn trekken.\n\n"Het is zoo."\n\n"Neen, excuseer me, dat kan--ik kan het niet gelooven...."\n\nKarenin ging ook zitten en hij besefte, dat zijn woorden volstrekt\nniet die werking hadden, die hij er zich van voorgesteld had, en dat,\nhoe hij zich ook verklaren en van den toestand opening geven mocht,\nzijn verhouding tot zijn zwager onveranderd dezelfde blijven zou.\n\n"Ja, ik ben voor de treurige noodzakelijkheid geplaatst, een scheiding\nte vragen."\n\n"Ik zeg maar dit eene, Alexei Alexandrowitsch: Ik ken u als een\nvoortreffelijk en stipt rechtvaardig man, ik ken Anna--verontschuldig\nmij, ik kan mijn gevoelens omtrent haar niet veranderen--als een goede,\nprachtige vrouw, en daarom--houd het mij ten goede--kan ik daaraan\nniet gelooven. Hier bestaat een dwaling," zeide hij en sloeg met de\nhand op de tafel, "dat is zeker!"\n\n"Ja, als het maar een dwaling was...."\n\n"Met je verlof, ik begrijp je," viel Stipan hem in de rede; "voorzeker\n... maar een ding: men mag zich niet overijlen ... in geen geval\noverijlen!"\n\n"Ik heb mij niet overijld," antwoordde Karenin op koelen toon. "En\nin zulke zaken kan men ook niemand om raad vragen. Ik ben\nvastbesloten...."\n\n"Ach, dat is verschrikkelijk!" zeide Stipan en de tranen kwamen\nhem in de oogen. "Ik zou een ding doen, Alexei Alexandrowitsch,\nik bezweer je, doe dat. Zooals ik begrijp, heeft de zaak nog geen\naanvang genomen. Voor gij een klacht indient, spreek eerst met mijn\nvrouw. Zij houdt veel van Anna als van een zuster en zij houdt veel\nvan u, met een woord, zij is een merkwaardige vrouw. Om Godswil,\nspreek eerst met haar. Doe het ter liefde van mij, ik bezweer het u!"\n\nKarenin dacht een oogenblik na en Stipan zag hem deelnemend aan,\nzonder hem in zijn zwijgen te storen.\n\n"Derhalve: gij gaat naar haar toe."\n\n"Ik weet niet. Juist daarom ben ik niet bij u geweest. Mij dunkt,\ndat ook onze verhouding moet veranderen...."\n\n"Waarom toch. Dat zie ik niet in. Je zult mij toch veroorloven te\nveronderstellen, dat gij buiten onze verwantschappelijke betrekking\nook nog andere, vriendschappelijke gevoelens voor mij koestert,\neven als ik die u, met een oprechte achting gepaard, toedraag," zoo\nzeide Stipan en drukte Alexei de hand. "Als ook uw ergste vermoedens\nbevestigd werden, zou ik mij toch nimmer veroorloven over de een of\nandere partij mijn oordeel te vellen, en derhalve zie ik geen reden,\nwaarom onze verhouding zou veranderen.... Doe mij alzoo het genoegen\nbij mijn vrouw te komen."\n\n"Ja, wij beschouwen de zaak verschillend," antwoordde Karenin koel;\n"overigens zullen wij er maar niet meer over spreken."\n\n"Neen, maar zult ge dan komen? Slechts vandaag op het diner. Mijn\nvrouw verwacht je bepaald. Ik bid je, kom toch. En de hoofdzaak is:\nSpreek met haar. Zij is een zeldzame vrouw. Gij moogt niet weigeren."\n\n"Nu, als gij het zoozeer wenscht, dan kom ik," zeide Alexei\nAlexandrowitsch met een zwaren zucht.\n\n\n\n\n\nIV.\n\n\nHet liep al naar zes uur en reeds waren eenige gasten verschenen,\nvoor de gastheer zelf te huis was gekomen. Hij kwam te gelijk met\nPeszow en Kosnischew binnen. In het salon bevonden zich reeds vorst\nTscherbatzky, de vader, en de jonge Tscherbatzky, verder Turowzin,\nStipans metgezel bij zijn drinkgelagen, een goedhartige jonkman van\nvijf en twintig jaren, en Kitty.\n\nStipan zag dadelijk, dat in het salon niet alles in orde was. Darja\nAlexandrowna, in haar grijs zijden paradekleed, was blijkbaar\nbekommerd, omdat de kinderen in hun kamer alleen moesten eten, en ook,\nomdat haar man zoolang uitbleef. Zij verstond het niet het gezelschap\nnaar behooren te vermengen. Allen zaten, volgens de uitdrukking van\nden ouden vorst, als poppenvrouwtjes op een visite, in het onzekere\nwaarom zij eigenlijk hierheen geraakt waren, en zij persten er eenige\nwoorden uit om niet geheel te zwijgen. De goedhartige Turowzin gevoelde\nzich blijkbaar niet op zijn plaats, en het lachen zijner dikke lippen,\ntoen Stipan binnen kwam, scheen te zeggen: "Nu, vriendje, hier heb je\nmij onder pleizierige lui geplakt! In het Chateau de fleurs behoor\nik beter thuis!"--De oude vorst zat daar zwijgend en beschouwde met\nzijn kleine oogen van ter zijde Karenin, en Stipan zag het hem aan,\ndat hij reeds een kwinkslag had uitgedacht, waardoor hij dezen grooten\nstaatsman wilde stempelen.--Kitty keek naar de deur en verzamelde\nal haar krachten om bij het binnenkomen van Constantin Lewin niet\nte blozen. De jonge Tscherbatzky, dien men verzuimd had aan Karenin\nvoor te stellen, beijverde zich te toonen, dat hij zich deswege niet\ngeneerde, en Karenin zelf was, naar Petersburgsche zeden, als dames\naan het diner deel nemen, in rok en witte das verschenen. Stipan zag\nhet hem aan, dat hij slechts gekomen was om zijn woord te houden en\ndat hij met zijn aanwezigheid in dit gezelschap een zwaren plicht\nvervulde. Hij droeg ook de schuld van de kilheid, die alle gasten\ntot aan Stipans komst bevangen hield.\n\nBij zijn intrede in het salon verontschuldigde Stipan zich met\nde verklaring, dat hij door zekeren vorst lang was opgehouden\n(deze was de bestendige zondenbok zoo dikwijls hij zich verlaatte)\nen toen stelde hij in een oogenblik allen aan elkander voor: Alexei\nAlexandrowitsch bracht hij bij Sergej Kosnischew en gaf hun tot thema\nde Russificeering van Polen, waarover zij terstond met Peszow in\ngesprek geraakten. Terwijl hij daarop Turowzin op den schouder klopte,\nfluisterde iemand hem iets zots in en zette hem tusschen zijn vrouw en\nden ouden vorst. Daarop zeide hij tot Kitty, dat zij er heden bizonder\ngoed uitzag en stelde den jongen Tscherbatzky aan Karenin voor. Op\ndie wijze had hij spoedig het gezelschappelijk deeg bijeen gekneed,\nzoodat het in het salon recht levendig werd en de stemmen luid klonken.\n\nAlleen Constantin Lewin was er nog niet. Maar dat was ook recht\ngoed, want toen Stipan door de eetzaal ging, bemerkte hij dadelijk,\ndat de portwijn en sherry van Depre en niet van Lewe gehaald waren;\nhij gebood daarom den koetsier nog aanstonds naar Lewe te rijden. In\nde eetzaal ontmoette Lewin hem.\n\n"Kom ik te laat?"\n\n"Wanneer kom je niet te laat?" antwoordde Stipan en nam Lewins arm\nonder den zijnen.\n\n"Heb je groot gezelschap? Wie zijn er?" vroeg Lewin onwillekeurig\nblozend, terwijl hij met de handschoenen de sneeuw van zijn muts\nklopte.\n\n"Alleen onze intiemste vrienden. Kitty is ook hier. Kom ik zal je\naan Karenin voorstellen." In weerwil van zijn liberale gevoelens was\nStipan Arkadiewitsch toch overtuigd, dat de bekendheid met Karenin voor\nieder vleiend moest zijn, en daarom tracteerde hij nu zijn vrienden\nop hem. Maar op dit oogenblik was Lewin niet in de stemming om de eer\nvan die kennismaking ten volle te waardeeren. Sedert dien avond, toen\nhij Wronsky bij haar had getroffen, had hij Kitty niet wedergezien,\nbehalve in dat oogenblik toen zij hem op de landstraat voorbij reed.\n\nHij had het vermoed, dat hij haar heden hier vinden zou; maar,\nom de vrijheid zijner gevoelens te bewaren, had hij getracht zich\nzelf te overreden, dat hij er niets van wist. Toen hij nu van haar\naanwezigheid hoorde, overviel hem plotseling zulk een blijde schrik,\ndat hij geen woord kon spreken. Hoe zou hij haar wedervinden? Als\ndezelfde, die zij vroeger was, of als degene, die hij in het rijtuig\ngezien had? Maar wat, als Dolly de waarheid had gezegd? En waarom\nzou dat ook niet waar zijn?" Dit waren ten naastebij zijn gedachten.\n\n"Och wees zoo goed en stel me aan Karenin voor," zeide hij, met\nmoeite eenigszins zijn bedaardheid hernemende, ging met gedwongen\nvaste schreden het salon binnen en--zag haar.\n\nZij was niet meer de vroegere, ook niet degene, die hij in het rijtuig\ngezien had, zij was een geheel andere en Dolly had de waarheid\ngesproken. Zij was verschrikt, schuchter, beschaamd en daardoor\neen des te bekoorlijker jong meisje. Zij zag hem dadelijk, toen hij\nbinnen kwam. Zij was verheugd en schaamde zich over haar blijdschap\nin dier mate, dat er een oogenblik was--namelijk dat, waarin hij\nde gastvrouw naderde en daarop haar weer aanzag--waarin het Dolly,\ndie alles opmerkte, toescheen, alsof zij wilde weenen. Zij bloosde,\nverbleekte, bloosde weer en verwachtte hem met bevende lippen. Hij trad\nop haar toe, boog zich en reikte haar zwijgend de hand. Hadden haar\nlippen niet getrild en had een vochtig waas haar oogen niet beneveld,\ndan had haar lachje kalm kunnen schijnen, terwijl zij tot hem sprak:\n\n"Wij hebben elkander in langen tijd niet gezien!" en met een wanhopig\nbesluit drukte haar koude hand de zijne.\n\n"U heeft mij niet gezien, maar ik u wel!" antwoordde Lewin, terwijl\nhij van geluk straalde. "Ik heb u gezien, toen u van het station naar\nPokrowka reed."\n\n"Wanneer?" vroeg zij verwonderd.\n\n"U reed naar Pokrowka," antwoordde Lewin, die gevoelde, dat het geluk\nzoozeer zijn hart overstroomde, dat hij er bijna in stikte. "En,"\ndacht hij: "hoe heb ik met dit fijn gevoelend wezentje iets kunnen\nverbinden, dat niet volkomen onschuldig is? Ja het schijnt waar te\nzijn, wat Dolly gezegd heeft."\n\nStipan Arkadiewitsch nam hem bij de hand en geleidde hem naar Karenin.\n\n"Zeer aangenaam de bekendschap te vernieuwen," zeide Karenin koel en\ndrukte Lewin de hand.\n\n"Hoe? reeds met elkander bekend?" vroeg Stipan verwonderd.\n\n"Wij hebben op reis drie uren te zamen in een waggon gezeten,"\nantwoordde Lewin lachend.\n\n"O zoo! Maar ik verzoek u," zeide Stipan en wees in de richting\nder spijszaal.\n\nDe heeren traden binnen en begaven zich naar de tafel voor het tweede\nontbijt, waarop zes verschillende soorten van wotki en even zooveel\nverschillende soorten van kaas, kaviaar, haring en conserven benevens\nborden en wittebrood gereed stonden.\n\nDoor de nabijheid van den geurigen wotki en de verwachting van den\nmaaltijd werd het gesprek over de Russificeering van Polen tusschen\nKosnischew, Karenin en Peszow gestaakt.\n\n"Deze kaas kan ik u aanbevelen. Verkiest u?" zeide de gastheer. "Doet\nge nu weer aan de gymnastiek?" wendde hij zich tot Lewin en bevoelde\nmet de linkerhand diens spieren. Lewin lachte, kromde den arm en\nonder Stipans vingers vormde zich een veerkrachtige ronding als van\nkneedbaar staal, voelbaar door het fijne laken van den jas.\n\n"Wat een Simson!"\n\n"De berenjacht vereischt wel een groote kracht?" meende Alexei\nAlexandrowitsch, die van zulk een jacht een zeer onduidelijk begrip\nhad. Lewin lachte.\n\n"Volstrekt niet. Een kind kan een beer nederleggen," antwoordde hij\nen maakte met een lichte buiging voor de dames plaats, die met de\ngastvrouw bij het buffet kwamen.\n\n"Ik hoor, u heeft een beer geschoten?" vroeg Kitty, terwijl zij\ntevergeefs trachtte met den vork een glibberigen paddestoel op te nemen\nen daarbij het geborduurd bezetsel van haar mouw terugschoof. "Heeft\nu dan beren in uw streek?" liet zij volgen, haar bekoorlijk hoofdje\nhalf naar hem omkeerend.\n\nHet was niets bizonders wat zij zeide, maar welk een niet te\nbeschrijven beteekenis lag in elken klank, in elke beweging der lippen,\nder oogen en der handen, terwijl zij sprak! Er lag daarin een bede om\nvergeving en vertrouwen, een schuchtere en teruggehouden teederheid,\neen beloven, een hopen en een liefde jegens hem, waaraan hij gelooven\nmoest en die hem met een onmetelijk geluk vervulde.\n\n"Neen, maar in het gouvernement Twersk. Op de terugreis van daar\nontmoette ik uw zwager in den spoortrein. Dat was een komieke\nontmoeting."\n\nEn schertsend en levendig vertelde hij, hoe hij na een doorwaakten\nnacht, in een boerenpels gehuld, Karenins coupe was binnengestormd. "De\nconducteur wilde mij uithoofde van mijn gewaad er uit transporteeren;\ntoen begon ik hem met groote woorden te imponeeren; "maar ook u,"\nwendde hij zich tot Karenin, "wilde eerst den boerenpels er uitjagen,\ndoch daarna nam u mijn partij, waarvoor ik u zeer dankbaar ben."\n\n"De rechten der passagiers in de keuze hunner plaatsen zijn in het\nalgemeen moeielijk te bepalen," zeide Karenin.\n\n"Ik zag ook, dat u in het onzekere waart," antwoordde Lewin met een\ngoedig lachje, "en daarom haastte ik mij om door een beschaafd gesprek\nmijn schaappels weer van schuld te bevrijden."\n\nSergej Iwanowitsch, die, terwijl hij zich met de gastvrouw onderhield,\nmet een half oor naar zijn broeder luisterde, zag hem nu van ter\nzijde aan en dacht: "Wat is er met hem vandaag?" Hij vermoedde\nniet, dat Lewin zich vleugels voelde wassen, want--zij luisterde\nnaar zijn woorden en dat alleen interesseerde hem; dat gaf hem heden\nzelfvertrouwen en hij gevoelde zich op een hoogte geheven, waarop hem\nschier het hoofd duizelde en daar ergens ver beneden hem waren deze\ngoede, prachtige Karenins, Oblonsky\'s en de geheele overige wereld!\n\nAls toevallig en zonder het te bedoelen, plaatste Stipan Kitty\nnaast Lewin, alsof voor haar geen andere plaats meer over was. Het\ndiner was even kostbaar als het tafelgereedschap. De soep Louise was\nvoortreffelijk uitgevallen. De kleine pasteitjes waren onberispelijk;\nzij smolten in den mond. Behalve Matjeff vervulden twee bedienden\nmet witte dassen hun plicht onmerkbaar, stil en rustig.\n\nDoch niet slechts de materieele zijde van het diner was gelukt, maar\nook de minder materieele. Het gesprek was algemeen en opgewekt, het\nstokte nergens en werd tegen het einde zoo levendig, dat de heeren,\nzelfs nadat zij opgestaan waren, hun thema niet loslieten en dat\nzelfs Alexei Alexandrowitsch zich opgewekt gevoelde.\n\n\n\n\n\n\nV.\n\n\nNadat het gesprek over verscheiden onderwerpen had geloopen, was het\nook op het thema van vrouwen-emancipatie gekomen.\n\nAlexei Alexandrowitsch had gezegd, dat men gewoon was een beschaafde\nvrouw voor een vrijdenkende vrouw te houden, en dat dit volstrekt\nniet was te billijken.\n\nHierop antwoordde Peszow: "Ik meen integendeel, dat deze beide vragen\nniet van elkander zijn te scheiden. Het gebrek aan beschaving heeft de\nvrouwen van haar rechten beroofd, en het ontbrak haar aan beschaving,\nomdat zij die rechten misten."\n\n"U spreekt van rechten," zeide Sergej Iwanowitsch, "derhalve zoo\nwat rechten om gezworenen, leden der regeering, parlementsleden\nte worden...?"\n\n"Voorzeker!"\n\n"Maar verondersteld, dat er bij zeldzame uitzondering eenige dames\nwaren, die deze plaatsen konden vervullen, dan schijnt mij daarvoor\nde uitdrukking "rechten" niet geheel juist gekozen. Juister ware het\ndaar van "plichten" te spreken. Want als wij een derglijken post als\nb.v. van telegraafbeambte of regeeringsraad bekleeden, dan zijn wij\nons bewust, dat wij daardoor een plicht vervullen. En dus zouden wij\njuister zeggen: De vrouwen verlangen plichten op zich te nemen, en dat\nzou volkomen rechtmatig zijn; want haar wensch om aan den algemeenen\nmenschelijken arbeid deel te nemen, kan men slechts billijken."\n\n"Volkomen juist," bekrachtigde Alexei Alexandrowitsch; "het is\nslechts de vraag, of zij de bekwaamheden bezitten om zulke plichten\nte vervullen."\n\n"Deze bekwaamheden zouden zij bepaald hebben," bracht Stipan nu in,\n"als men haar de noodige opleiding liet te beurt vallen. Wij zien\ndat...."\n\n"Hoe zegt het spreekwoord?" viel de vorst hem in de rede, die reeds\nlang met zijn kleine, spotachtig glinsterende oogen dit gesprek had\ngehoord; "slechts in tegenwoordigheid mijner dochter durf ik het\nzeggen: Haar haar is lang, maar kort is haar verstand...."\n\n"Zoo heeft men ook van de negers tot aan hun bevrijding gedacht,"\nzeide Peszow verdrietig.\n\n"Ik moet mij slechts verwonderen, dat de vrouwen naar nieuwe plichten\nverlangen, waaraan de mannen, zooals wij zien, zich somwijlen gaarne\nonttrekken."\n\n"Plichten zijn met rechten verbonden, met macht, geld en invloed;\ndaarnaar trachten ook de vrouwen," antwoordde Peszow.\n\n"Dat is juist zoo, als dat ik trachten zou naar het recht om minne\nte worden; het is een beleediging, dat men daarvoor slechts vrouwen\nwil aannemen en betalen en niet mij," zeide de oude vorst.\n\nTurowzin barstte in een luid gelach uit en Sergej Iwanowitsch betreurde\nhet, dat hij zelf dat niet gezegd had. Zelfs Alexei Alexandrowitsch\nlachte.\n\n"Ja, maar een man kan toch niet zoogen," zeide Peszow; daarentegen\nvrouwen...."\n\n"O jawel, een Engelschman heeft op een schip zijn eigen kind gezoogd,"\nviel de oude vorst in, die zich zulk eene vrijheid in tegenwoordigheid\nzijner dochter veroorloofde.\n\n"En zooveel zulke Engelschen er zijn, even zooveel vrouwen zijn er,\ndie beambte zijn kunnen," sprak nu Sergej Iwanowitsch.\n\n"Maar wat zal een meisje beginnen, dat geen familie heeft?" bracht\nStipan weder in het midden terwijl hij onder dit gesprek voortdurend\nde danseres Tschibissow in het oog had.\n\n"Maar wij komen voor het beginsel op, voor het ideaal," zeide Peszow\nmet zijn basstem. "De vrouw wil het recht hebben, vrij onafhankelijk\nen goed ontwikkeld te kunnen zijn. Het bewustzijn, dit doel niet te\nkunnen bereiken, benauwt haar en drukt haar neder."\n\n"En ik voel mij benauwd en neergedrukt, dat men mij niet als minne\nin het weeshuis wil aanstellen," hernam de oude vorst tot groote\nblijdschap van Turowzin, die van lachen de asperge met het dikke\neinde in de saus doopte.\n\n\n\n\n\nVI.\n\n\nAllen, behalve Lewin en Kitty, hadden aan dit algemeen gesprek\ndeelgenomen. Deze beiden echter voerden een eigen gesprek met elkander\nof ten minste een geheimzinnige wisseling van gedachten, die hen\nelke minuut elkander nader bracht en in beiden het gevoel van een\nvroolijken schrik voor iets onbekends, welks oplossing zij naderden,\nte voorschijn riep.\n\nHet eerst moest Lewin haar van de ontmoeting op de landstraat, toen\nhij haar des morgens had gezien, vertellen.\n\n"Het was vroeg, zeer vroeg in den morgen. Het scheen, dat u zooeven was\nontwaakt. Uw mama sliep nog in den hoek. Het was een zeldzaam schoone\nmorgen. Ik ga daar heen en denk: Wie rijdt daar met dat vierspan? En\nin het zelfde oogenblik zweefde u mij voorbij, ik keek het venster\nin en u zat daar, hield met de handen de banden van uw mutsje vast\nen scheen in nadenken verzonken," zeide hij lachend. "Hoe gaarne had\nik geweten, waaraan u dacht. Was het iets gewichtigs?"\n\n"Wat moet ik er verwaaid hebben uitgezien!" dacht zij, maar toen zij\nzijn gelukkig lachje zag, bemerkte zij, dat zij integendeel een goeden\nindruk op hem moest gemaakt hebben. Zij bloosde even en glimlachte\nblijmoedig. "Waarlijk ik weet het niet."\n\n"Hoe lustig lacht die Turowzin," zeide Lewin en bewonderde Turowzins\nvroolijke oogen en huppelende houding.\n\n"Kent u hem al lang?" vroeg Kitty.\n\n"Wie kent hem niet?" vroeg Lewin.\n\n"Ik zie echter, dat u hem voor een verkeerd mensch houdt."\n\n"Niet voor een verkeerd, maar voor een onbeduidend mensch."\n\n"Dat is echter niet zoo en spoedig zal u anders over hem denken,"\nzeide Kitty; "ik had eerst ook geringe gedachten van hem, maar hij is\neen zeer aangenaam en goedhartig mensch. Zijn hart is uitmuntend. Den\nvorigen winter, kort nadat--u by ons was," zeide zij met een beschaamd,\nmaar vertrouwend lachje, "werden Dolly\'s kinderen aangetast door\nhet roodvonk en hij bezocht ze eens. En denk eens," sprak zij zacht,\n"hij had zulk een medelijden, dat hij er bleef en haar hielp in de\noppassing der kinderen; ja, drie weken bleef hij in haar huis en\nverpleegde de kinderen als een dienstmeid."\n\nLewin zag Turowzin nog eens aan en verwonderde zich, dat hij tot\nhiertoe de deugd van dezen mensch nog niet opgemerkt had.\n\n"Vergeef mij, ik zal voortaan over niemand meer ongunstig denken,"\nzeide hij vroolijk en hij gevoelde, dat hij zijn oprechte meening\nuitsprak.\n\n\n\n\n\nVII.\n\n\nHet gesprek over vrouwenrechten had intusschen een voor de\ntegenwoordigheid der dames kritieke wending genomen; het had zich\nnamelijk gericht op de ongelijkheid der rechten in het huwelijk. Peszow\nhad reeds herhaalde aanduidingen in deze richting gedaan, die\nSergej Iwanowitsch en Alexei Alexandrowitsch steeds voorzichtig\nhadden weten af te leiden. Nu wendde Peszow zich rechtstreeks tot\nAlexei Alexandrowitsch en voerde als bewijs der grootste ongelijkheid\ntusschen de mannelijke en vrouwelijke rechten de daadzaak aan, dat de\nontrouw van den man en die der vrouw verschillend werden beoordeeld,\nzelfs zoowel van de zijde der wetten als van die der openbare meening.\n\nStipan naderde snel zijn zwager en bood hem aan te rooken.\n\n"Neen, ik rook niet," zeide Karenin kalm, alsof hij uitdrukkelijk\ntoonen wilde, dat hij het gesprek niet vreesde en wendde zich toen\nmet een koelen lach tot Peszow:\n\n"Mij dunkt, dat de grond daarvoor in de gesteldheid der dingen zelf\nis te zoeken," zeide hij en wilde tot iets anders overgaan. Maar\nplotseling zeide Turowzin tot hem:\n\n"Heeft u reeds van Wassja Priasnitschnikow gehoord? Men heeft mij\nvandaag verteld, dat hij een duel met Kritschky gehad en hem gedood\nheeft."\n\n"Het schijnt dat men altijd de gewonde plek moet aanraken," dacht\nStipan. Hij wilde zijn zwager ter zijde voeren, maar deze vroeg\nnieuwsgierig, waarom Priasnitschnikow dan geduelleerd had.\n\n"Wegens zijn vrouw. Hij heeft recht gehandeld, hij daagde den ander\nuit en doodde hem."\n\n"Zoo!" zeide Alexei Alexandrowitsch onverschillig en ging met\nopgetrokken wenkbrauwen het salon in.\n\n"Wat ben ik blijde, dat ge gekomen zijt," zeide Dolly hier tot hem\nmet een verlegen lachje; "ik moet eenige woorden tot u spreken. Laat\nons gaan zitten."\n\n"Ik wilde u juist verzoeken mij te verontschuldigen, daar ik afscheid\nmoet nemen. Ik moet morgen verder reizen."\n\nDarja Alexandrowna was vast van Anna\'s onschuld overtuigd; zij voelde\ndat zij verbleekte en dat haar lippen uit verontwaardiging tegen dien\nkouden, gevoelloozen man, die zoo bedaard haar onschuldige vriendin\nwilde te gronde richten, begonnen te trillen.\n\n"Alexei Alexandrowitsch," zeide zij en zag hem vastberaden in de\noogen. "Ik heb u eerst naar Anna gevraagd en ge hebt mij geen antwoord\ngegeven. Hoe gaat het haar?"\n\n"Ik geloof, dat zij gezond is, Darja Alexandrowna," antwoordde hij,\nzonder op te zien.\n\n"Alexei Alexandrowitsch, vergeef mij, ik heb geen recht ... maar ik\nheb liefde en achting voor Anna; ik bid en bezweer u, zeg mij, wat er\ntusschen u is voorgevallen? Waarom beschuldigt ge haar?" Zijn voorhoofd\nrimpelde zich, en terwijl hij de oogen sloot, boog hij het hoofd.\n\n"Ik veronderstel, dat uw echtgenoot u de reden zal medegedeeld\nhebben, waarom ik het noodig acht mijn tegenwoordige betrekking tot\nAnna Arkadiewna te veranderen," zeide hij, zonder haar in de oogen\nte zien, terwijl hij intusschen ontevreden naar Tscherbatzky zag,\ndie door het salon ging.\n\n"Dat geloof ik niet, dat kan ik niet gelooven," riep Dolly met een\nafwijzend gebaar en wrong haar magere handen. Zij stond haastig op\nen legde haar hand op zijn arm. "Men zal ons hier storen; ik smeek u,\nkom mede."\n\nHaar opgewondenheid deelde zich ook aan hem mede. Hij stond op en\nvolgde haar gewillig naar de leerkamer. Zij zette zich aan de tafel,\ndie met wasdoek was bedekt, dat door pennemessneden was doorkorven.\n\n"Neen, dat geloof ik niet," sprak Dolly en trachtte hem in de oogen\nte zien.\n\n"Men moet daadzaken toch geloof schenken, Darja Alexandrowna," zeide\nhij, op het woord "daadzaken" den nadruk leggende.\n\n"Wat heeft zij dan gedaan? Wat eigenlijk?"\n\n"Zij heeft haar plicht vergeten en haar man bedrogen. Dat heeft\nzij gedaan."\n\n"Neen, neen! dat is niet mogelijk! Om Godswil, neen! Ge hebt u\nvergist!" riep Dolly uit, terwijl zij met de handen de slapen bedekte\nen de oogen sloot.\n\nAlexei Alexandrowitsch lachte koel, maar deze warme verdediging\nopende de wonde weder, zonder hem echter in zijn besluit te doen\nwankelen. Hij begon nu met meer levendigheid te spreken.\n\n"Aan een dwaling is wel moeielijk te denken, als de vrouw zelf haar\nman verklaart, dat acht jaren vereenigd leven, dat zoon en familie,\ndat alles slechts een dwaling was en dat zij beginnen wil van voren\naf aan te leven," zeide hij heftig door den neus ademend.\n\n"Anna en misdrijf! Hoe voegt dat samen? Dat kan ik niet gelooven!"\n\n"Darja Alexandrowna," zeide hij en zag haar nu rechtstreeks in het\nopgewonden, goedhartig gelaat; hij voelde zijn tong ontbloeid. "Ik\nhad er veel voor gegeven, als nog een twijfel mogelijk was. Toen ik\nnog twijfelde, was het mij zwaar, doch lichter dan nu. Toenmaals had\nik nog hoop, maar nu ook dat niet meer; nu twijfel ik aan alles zoo,\ndat ik zelfs mijn zoon haat en somwijlen niet geloof, dat hij werkelijk\nmijn zoon is. Ik ben zeer ongelukkig."\n\nDat behoefde hij niet te zeggen; dat begreep Darja Alexandrowna\nterstond, toen hij haar in het gelaat zag en zij had medelijden en\nwas in haar geloof aan de onschuld harer vriendin geschokt. "Och,\ndat is verschrikkelijk, ontzettend! Maar is het werkelijk waar,\ndat ge besloten zijt, van haar te scheiden?"\n\n"Ik ben tot dezen laatsten stap besloten. Er blijft niets anders\nmeer over."\n\n"Niets anders over?" vroeg zij met tranen in de oogen. Zij wist, dat\ner nog een zaak overbleef, datgene, wat zij zelf gedaan had--haar kruis\nop zich te nemen. "Neen, er blijft toch nog iets over!" zeide zij.\n\n"Het ergste is, dat men in zulk een ongeluk niet zoo doen kan, als\nbij iets anders. Bij verlies door den dood moet men zijn kruis dragen,\nmaar hier moet men handelen," zeide hij, alsof hij haar gedachten wilde\nraden. "Uit zulk een vernederenden toestand moet men zich bevrijden;\nhet is niet mogelijk met drieen te leven."\n\n"Ik begrijp dat," zeide Dolly en boog het hoofd. Zij zweeg en dacht aan\nhaar eigen leed, maar plotseling hief zij met een gevoel van energie\nhet hoofd op en legde de handen als bezwerend ineen. "Maar bedenkt,\ndat gij een Christen zijt! Denk aan haar; wat zal er van haar worden,\nals gij haar verlaat?"\n\n"Ik heb daaraan gedacht, Darja Alexandrowna, en wel veel\ngedacht." Roode vlekken bedekten zijn gelaat. Met buitengewoon\nschitterende oogen staarde hij haar aan. Dolly had hartelijk medelijden\nmet hem. "Ik heb dat gedaan, juist destijds, toen zij mij haar schande\nbeleed, en ik wilde alles bij het oude laten. Maar wat is daaruit\ngeworden? Zij heeft niet eens de geringste voorwaarde vervuld om ten\nminste de welvoeglijkheid te bewaren," sprak hij opgewonden. "Een\nmensch, die niet te gronde wil gaan, kan men wel redden, maar als de\nnatuur reeds zoo bedorven is, dat hem zelfs de ondergang als redding\nvoorkomt, wat kan men dan doen?"\n\n"Alles, slechts geen scheiding!" antwoordde Dolly.\n\n"Maar wat noemt gij alles?"\n\n"Neen, dat is ontzettend. Zij zou de vrouw noch van den een noch van\nden ander zijn! Zij zou te gronde gaan!"\n\n"Derhalve, wat kan ik doen?" vroeg Karenin de schouders en de\nwenkbrauwen optrekkend. De herinnering aan de laatste overtreding\nzijner vrouw vertoornde hem zoodanig, dat hij weer koel en bezonnen\nwerd als bij het begin van het gesprek. "Ik ben u voor uw deelneming\nzeer dankbaar,--maar ik moet nu vertrekken," zeide hij en stond op.\n\n"Neen, wacht nog een weinig? Ge moogt haar niet te gronde\nrichten. Wacht nog, ik wil u wat zeggen. Ook ik ben gehuwd en mijn\nman heeft mij bedrogen; uit toorn en ijverzucht wilde ik ook alles\nverlaten, alles opgeven, maar ik kwam tot bezinning en wie, wie heeft\nmij gered? Anna! En ik leef, de kinderen groeien voorspoedig op, mijn\nman behoort zijn familie weer toe en heeft berouw over zijn onrecht,\nwel niet altijd, maar hij gevoelt het, hij wordt reiner en beter, en\nik leef niet ongelukkig.... Ik heb vergeven en gij moet ook vergeven."\n\nAlexei Alexandrowitsch luisterde, maar haar woorden oefenden op hem\ngeen invloed uit. In zijn ziel was al de toorn van den dag, toen hij\ntot de scheiding besloten had, opgehoopt. Hij bewoog zich heen en weer\nen zeide met zijn doordringende, scherpe stem: "Vergeven?" Ik kan en\nwil niet vergeven, ik houd dat voor onrechtmatig. Voor deze vrouw heb\nik alles gedaan, maar zij heeft alles, wat haar eigen is, in het slijk\nvertreden. Tk ben geen boos mensch: ik heb nimmer iemand gehaat, maar\nhaar haat ik met alle krachten mijner ziel en ik kan haar onmogelijk\nvergeven, omdat ik haar te zeer haat om al het kwaad, dat zij mij\nheeft aangedaan." Dit sprak hij met tranen des toorns in zijn stem.\n\n"Doe wel degenen, die u haten," fluisterde Darja Alexandrowna verlegen.\n\nAlexei Alexandrowitsch lachte verachtelijk. Hij kende dat schriftwoord\nlang genoeg, maar in dit geval was het niet te passen.\n\n"Ja, maar hen, die men niet liefhebben kan, omdat zij iemand het hart\nverscheuren, omdat zij voortgaan zijn geheele menschelijke natuur\nte tergen en in oproer te brengen.... Vergeef mij, dat ik u ontroerd\nheb. Ieder heeft zijn eigen leed...."\n\nEn terwijl hij zijn bedaardheid herwon, nam Karenin kalm afscheid en\nreed naar zijn hotel terug.\n\n\n\n\n\nVIII.\n\n\nToen het diner was geeindigd, wilde Lewin zich met Kitty naar het salon\nbegeven, maar hij vreesde, dat hij haar door haar zoo blijkbaar het hof\nte maken lastig zou vallen. Derhalve bleef hij in het gezelschap der\nheeren terug en nam deel aan het algemeen gesprek; maar zonder Kitty\nte zien, droeg hij toch kennis van haar bewegingen, van haar blik\nen de plaats, waar zij zich in het salon had nedergezet. Plotseling\nwas het hem, alsof zij hem naderde; hij keerde zich om en zag haar\nwerkelijk met Tscherbatzky in de deur staan en naar hem kijken. Hij\nstond op en ging naar haar toe.\n\n"Ik dacht," zeide hij, "dat u zich aan de piano had gezet. Muziek is\niets, dat mij op het land ontbreekt."\n\n"Neen, wij zijn gekomen om u te roepen. Ik dank u, dat u gekomen\nzijt." En zij beloonde hem met een lach als met een geschenk. "Welk\ngenoegen kan het u geven, hier te zitten strijden. Men overtuigt\nelkander toch niet."\n\n"Ja, dat is waar," antwoordde Lewin. "Meestal strijdt men opgewonden\nvoor eigen meening zonder te begrijpen, wat de tegenpartij bewijzen\nwil."\n\nTscherbatzky verwijderde zich van hem, en terwijl Kitty aan een\nopgeslagen speeltafeltje ging zitten, nam zij een stukje krijt in\nde hand en begon allerlei strepen en kringen op het groene doek te\nteekenen. In haar oogen lag een stille glans, en hij, zich geheel\nin haar toestand verplaatsend, gevoelde door geheel zijn wezen een\nimmer sterker wordende, gelukkige spanning.\n\n"Ik wilde u al lang iets vragen," zeide hij en ging naast haar\nzitten. Hij zag in een paar vriendelijke, hoewel verschrikte oogen.\n\n"Ik bid u, vraag het."\n\n"Hier!" zeide hij, nam het krijt en schreef de eerste letters van\nden volgenden zin:\n\n"Toen u mij zeide: het kan niet zijn, beteekende dit nimmer of\nslechts toenmaals?"\n\nHet was onmogelijk, dat zij dezen gecompliceerden zin zou begrijpen,\nmaar hij zag haar zoo aan, alsof zijn leven er van af hing, dat zij\ndeze woorden wist te raden.\n\nZij zag hem vrijmoedig aan, toen steunde zij nadenkend het gefronst\nvoorhoofd met de hand en bestudeerde de letters. Een paar maal zag\nzij hem vragend aan: "Is het dat wel, wat ik denk?"\n\n"Ik heb het verstaan," zeide zij eindelijk blozend.\n\n"Wat beduidt dat woord?" vroeg hij en wees op de n, die "nimmer"\nmoest beteekenen.\n\n"Dat wil zeggen "nimmer," maar het is niet waar." Hij wischte\nhet haastig weer uit en reikte haar het krijt over. Zij schreef\nT.k.i.n.a.a.\n\nDolly had zich reeds eenigszins van de bekommering, door haar gesprek\nmet Karenin bij haar verwekt, hersteld, toen zij bij haar binnenkomst\ndadelijk deze beide gestalten aanschouwde. Kitty met het krijt in de\nhand, den schuchteren, gelukkigen blik naar boven op Lewin gericht,\nen zijn schoone over de tafel gebogen gestalte, zooals hij met\nschitterende oogen nu op haar, dan op de tafel nederzag.\n\nPlotseling ontvlamden zijn oogen; hij had begrepen, dat de letters\nbeteekenden: "Toen kon ik niet anders antwoorden."\n\nHij zag haar vragend en twijfelend aan: "Slechts toen?"\n\n"Ja," antwoordde haar lach.\n\n"En--en nu?" vroeg hij.\n\n"Lees het maar. Ik schrijf datgene wat ik zeer wensch, zeer\nwensch."--Zij schreef de eerste letters van: "Ik verzoek mij te\nvergeven en het gebeurde te vergeten."\n\nHij greep het krijt en met een hand, die van opgewondenheid beefde,\nschreef hij: "Ik heb niets te vergeven en te vergeten; ik heb niet\nopgehouden u te beminnen."\n\nZij zag hem ademloos aan.\n\n"Ik heb het begrepen," fluisterde zij.\n\nHij zette zich neder en schreef nu een lange phrase. Zij verstond\nalles, nam het krijt en antwoordde dadelijk.\n\nHij kon het een poos niet ontcijferen en zag haar dikwijls in de\noogen. Het was hem of door louter zaligheid een verduistering over\nhem kwam; in de bekoorlijke, van geluk stralende oogen las hij alles,\nwat hij weten wilde. En nu schreef hij drie letters, maar hij had ze\nnog niet voltooid toen zij ze reeds ontraadseld had en tot antwoord\nschreef: "Ja."\n\n"Je schijnt hier secretarisje te spelen?" vroeg de oude vorst, die\nhen was genaderd. "Maar we moeten opbreken, als je nog bij tijds in\nden schouwburg wilt zijn."\n\nLewin stond op en geleidde Kitty tot aan de deur.\n\nIn hun spel was alles gezegd; hij wist, dat zij hem beminde en dat\nzij haar ouders zeggen zou, dat hij morgen komen wilde.\n\n\n\n\n\nIX.\n\n\nToen Kitty was weggereden, gevoelde Lewin zich zoo verlaten, door zulk\neen onrust aangegrepen en door zulk een ongeduldig verlangen om de\nuren tot den eerstvolgenden dag zoo snel mogelijk te dooden, om haar\nmaar weder te zien en zich dan voor immer met haar te vereenigen,\ndat hij voor deze veertien uren, die hij nog zonder haar moest\ndoorbrengen, als voor den dood vreesde. Het was hem een behoefte,\nmet iemand samen te komen en te praten om den tijd te verdrijven. Het\naangenaamst gezelschap was Stipan voor hem, maar deze reed, zooals hij\nzeide, naar een soiree, maar in werkelijkheid naar het ballet. Lewin\nvond nog slechts zooveel tijd om hem te zeggen, dat hij gelukkig\nwas en dat hij veel van hem hield en nimmer, nimmer vergeten zou,\nwat hij voor hem gedaan had. Stipan had niets geantwoord, maar zijn\nschitterende oogen en zijn lachend gelaat toonden, dat hij dit gevoel\nwist te waardeeren, dat hij wist, dat dit gevoel verhevener was dan\nalle woorden--en zoo drukte hij hem geroerd de hand.\n\nToen Lewin van Darja Alexandrowna afscheid nam, zeide zij, nadat\nzij hem gefeliciteerd had: "Wat ben ik blijde, dat gij het met Kitty\ngevonden hebt; men moet oude vriendschap in waarde houden."\n\nDeze woorden deden Lewin onaangenaam aan. Dolly kon onmogelijk\nbegrijpen, hoe alles bij hen verheven en voor haar onbereikbaar was.\n\nZoo nam Lewin afscheid van hen, maar om niet alleen te blijven,\nsloot hij zich bij zijn broeder aan.\n\n"Waar gaat ge heen?"\n\n"Naar de zitting."\n\n"Nu, als ge er niets tegen hebt, rijd ik mede."\n\n"Waarom niet? Kom, wij rijden heen. Wat is er van daag met je?"\n\n"Wat er met mij is? Geluk is er met mij," antwoordde Lewin en liet\nhet rijtuigvenster vallen. "Het hindert je toch niet, \'t is hier\nbinnen zoo benauwd. Ja, ik heb geluk. Waarom ben jij niet getrouwd?"\n\nSergej lachte.\n\n"Ik verheug er mij zeer over. Zij schijnt een uitmuntend meisje...."\n\n"Zeg niets, zeg niets!" riep Lewin uit, greep zijn pelskraag met beide\nhanden en trok hem over de ooren. "Zij schijnt een uitmuntend meisje,"\nwaren zulke gewone, eenvoudige woorden, dat zij zijn gevoel volstrekt\nniet uitdrukten.\n\nSergej lachte vroolijk en luid.\n\n"Maar ik mag toch zeggen, dat ik er mij zeer over verheug?"\n\n"Morgen kunt ge dat, morgen, maar nu niets meer! Hoor je? Nu zwijgen!"\n\nZij reden naar de zitting, en alle menschen, die Lewin daar zag,\nkwamen hem goed en beminnelijk voor. Maar de zitting was reeds\nom negen uur geeindigd en derhalve zocht Lewin, om den tijd maar\ndoor te komen, nog eenigen zijner vrienden op, zoodat het twee uur\nin don nacht was geworden, toen hij in zijn hotel terugkwam. Hij\nverschrok bij de gedachte, dat hij nu, met zijn ongeduld alleen,\nnog tien uren moest wachten. De huisknecht, die den nachtdienst had,\nstak voor hem het licht op en wilde weer gaan maar Lewin hield hem\nterug. Deze huisknecht Gregoor op wien Lewin vroeger niet gelet had,\nbewees nu een zeer verstandig en braaf en, wat de hoofdzaak was,\neen gevoelig mensch te zijn, even als heden alle andere menschen waren.\n\n"Valt het je niet zwaar, dat je niet moogt slapen, Gregoor?"\n\n"Wat zal men doen? Dat brengt de dienst zoo mede. In een privaat huis\nis het gemakkelijker, maar hier verdien ik meer."\n\nHet bleek, dat Gregoor familie had, drie zoons en een dochter, die\nnaaister was en binnen kort met een zadelmakersknecht zou trouwen.\n\nDit gaf Lewin gelegenheid aan Gregorius zijn gevoelen mede te deelen,\ndat in den echt de liefde de hoofdzaak is; want met deze zou men\naltijd gelukkig zijn, daar men dan het geluk in zich zelf droeg.\n\nGregorius luisterde oplettend naar Lewins betoog en maakte om het te\nbevestigen de voor Lewin verrassende opmerking, dat hij vroeger bij\ngoede heeren gediend had, en ook nu was hij met zijn meester tevreden,\nhoewel deze een Franschman was.\n\n"Een buitengewoon goed mensch," dacht Lewin.\n\n"Nu, en jij, Gregoor, toen jij trouwde, heb je toen je vrouw lief\ngehad?"\n\n"Hoe zou ik ze niet lief gehad hebben?" antwoordde Gregoor.\n\nOp dit oogenblik klonk de bel en Gregoor snelde heen.\n\nLewin had den geheelen dag bijna niets gebruikt, maar hij dacht aan\ngeen avondeten. Hij had den geheelen nacht niet geslapen en toch\ndacht hij ook nu aan geen slaap. Het was koel in de kamer en evenwel\ndrukte hem de warmte. Hij opende de beide ventilators in het venster\nen ging daartegenover aan de tafel zitten. Achter een besneeuwd dak\nzag hij een bouwvallig kruis uitsteken en daarboven den driehoek van\nden Wagen en de zacht glanzende Capella. Hij staarde nu op het kruis,\ndan naar de ster, ademde de koude binnendringende winterlucht in\nen ging voort zich, als in den droom, met de opdagende beelden en\nherinneringen bezig te houden.\n\nTen zeven ure verschenen de knechts om te boenen, er werd voor de mis\ngeluid, en Lewin bemerkte, dat hij koud werd. Hij sloot de vensters,\ntrok zijn pels aan en ging de straat op.\n\n\n\n\n\nX.\n\n\nOp de straten was het nog geheel ledig, Lewin ging tot aan het huis\nder Tscherbatzky\'s. De inrijpoort was nog gesloten en alles sliep. Hij\nging naar het hotel terug, in zijn kamer en bestelde de koffie. Hij\nbeproefde te drinken en een kalatsch er bij te eten, maar dit laatste\nwilde niet gelukken. Hij trok zijn overjas aan en ging weer naar\nbuiten. Hij wandelde door de straten, terwijl hij elk oogenblik naar\nde klok zag en blijmoedig naar alle zijden in het rond keek.\n\nVeel van hetgeen hij daarbij opmerkte, had hij vroeger niet\ngezien. Hoofdzakelijk de schoolkinderen, de grijze duiven, die van de\ndaken op het plaveisel nedervlogen, de met meel bestrooide saiki\'s (een\nsoort boterkoeken), dien een onzichtbare hand voor het uitstalvenster\nschoof--dit alles maakte indruk op hem. Deze saiki, twee schoolknapen\nen de duiven waren voor hem bekoorlijke voorwerpen. Een der knapen\nliep achter de duiven en keek Lewin lachend aan, de duiven klapten\nmet de vleugels en vlogen weg, in de lucht zweefden enkele kleine\nsneeuwvlokjes, die glinsterden in de zon en uit de vensters stroomde\nde geur van verschgebakken brood. Alles was zoo schoon, dat Lewin\nbijna van blijdschap lachte en weende.\n\nZoo had hij een geruimen tijd de straten doorgewandeld en eindelijk\nwas het twaalf uur geworden. Hij nam een droschke en reed naar de\nTscherbatzky\'s.\n\nDe portier wist alles reeds volkomen. Dat was aan den glimlach te\nbespeuren, waarmede hij zeide: "U is in lang niet bij ons geweest,\nConstantin Dimitritsch."\n\n"Allen reeds opgestaan?"\n\n"Kom u binnen!"\n\n"Bij wien beveelt u, dat ik u aandien?" vroeg de bediende.\n\nDeze bediende was nog een jonge, praatzieke vlasbaard, maar toch een\nbest mensch, die alles ook goed begreep.\n\n"Bij den vorst--bij de vorstin--bij de prinses"--antwoordde Lewin.\n\nDe eerstvolgende persoon, die hij ontmoette, was mademoiselle\nLinon. Zij ging door de zaal en haar lokken en gezicht blonken. Hij\nwilde haar juist aanspreken, toen op dat oogenblik het geruisch van\neen kleed zich achter de deur liet hooren en mademoiselle Linon\nverdween uit zijn oogen. De blijde verwachting van zijn naderend\ngeluk doortrilde hem. Mademoiselle haastte zich weg te komen en liet\nhem alleen. Nauwelijks was zij heengegaan, toen snelle, zeer snelle\nschreden op het parket werden gehoord en--zijn geluk, zijn leven, het\nbeste deel van hem zelf naderde hem haastig, zeer haastig. Zij ging\nniet, zij vloog hem door een onzichtbare hand opgeheven te gemoet. Zij\nstond voor hem, hief haar armen op en sloot ze in elkander. Zoo snel\nzij kon, was zij naar hem toegeijld en gaf zich verheugd en schuchter\ngeheel aan hem over. Hij omhelsde haar en drukte zijn lippen op de\nhare, die zijn kus zochten.\n\nOok zij had den geheelen nacht niet geslapen en hem den geheelen langen\nmorgen verwacht. De ouders stemden volkomen toe en waren gelukkig in\nhaar geluk.\n\n"Kom mee naar mama," zeide zij en greep zijn hand. Hij vermocht een\ngeheele poos niets te zeggen, niet omdat hij vreesde door woorden de\ndiepte zijner gevoelens te kort te doen, maar veeleer, omdat telkens,\nals hij spreken wilde, tranen zijn stem verstikten. Hij greep haar\nhand en kuste ze.\n\n"Is dit werkelijkheid?" vroeg hij met doffe stem. "Ik kan het in het\ngeheel niet vatten, dat jij mij bemint!"\n\nZij lachte tevreden bij dit "jij" en over de schuchterheid, waarmede\nhij haar beschouwde.\n\n"Ja!" zeide zij langzaam, vol beteekenis: "Ik ben zoo gelukkig."\n\nZonder zijn hand los te laten, ging zij met hem het salon binnen. De\nvorstin begon, toen zij haar zag, snel adem te halen, daarop te\nweenen en terstond weer te lachen; toen ijlde zij hem te gemoet,\nkuste hem en bevochtigde zijn wangen met tranen.\n\n"Dus alles tot een goed einde! Ik verheug er mij over. Ik houd veel\nvan u!"\n\n"Vlug gegaan!" zeide de oude vorst, trachtende onverschillig te\nschijnen; maar Lewin bemerkte, toen hij zich tot hem wendde, dat ook\nzijn oogen vochtig waren.\n\n"Dat heb ik lang en nimmer iets anders dan dat gewenscht," zeide hij,\nLewins hand grijpend: "Ook toen, toen deze dwaze...."\n\n"Papa!" riep Kitty uit en hield hem den mond met haar hand dicht.\n\n"Nu, dan zal ik niet ..." zeide hij; "ik verheug mij ... boven mate\n... ach, wat ben ik dom."\n\nHij omhelsde Kitty, kuste haar gelaat, haar hand en bekruiste haar.\n\nEen nieuw gevoel van genegenheid voor dezen hem anders vreemden man\nwerd in Lewin opgewekt, toen hij zag, hoe teeder en lang Kitty zijn\nvleezige hand kuste.--\n\nDe vorstin was de eerste, die alles bij zijn naam noemde en hun\ngedachten op de practische levensvragen vestigde. Dit kwam allen in\nhet eerste oogenblik recht zonderling en onaangenaam voor.\n\n"Wanneer wilt ge de verloving ingezegend en afgekondigd hebben? En\nlaat ons overleggen, wanneer de bruiloft kan gehouden worden. Wat\ndunkt u, Alexander?"\n\n"Dat moet hij bepalen," zeide de oude vorst en wees op Lewin. "Hij\nis daarbij de hoofdpersoon."\n\n"Wanneer?" vroeg Lewin blozend; "als u mij vraagt, dan wensch ik\nvandaag het inzegenen en morgen de bruiloft."\n\n"Nu, mijn lieve Lewin, dat is onzin."\n\n"Nu, dan de volgende week."\n\n"Hij is als waanzinnig!"\n\n"Waarom toch?"\n\n"Mijn lieve hemel!" zeide de moeder vroolijk lachend om zijn haast:\n"En het uitzet?"\n\n"Moet er dan werkelijk een uitzet en al dat andere zijn?" dacht Lewin\nontsteld. "Waarom zou dat alles mijn geluk bederven?" Hij zag Kitty\naan en zag dat de gedachte aan het uitzet haar niet het minst had\nbeleedigd. "Dan moet het wel zoo zijn!" dacht hij.\n\nNadat de ouders hen hadden verlaten, naderde hij zijn bruid en greep\nhaar hand. Hij was nu weer tot zich zelf gekomen en kon weer spreken\nen hij moest haar zooveel zeggen. Maar hij zeide altijd iets anders,\ndan noodig was.\n\n"Ik wist, dat het zoo zou komen. Ik waagde nooit te hopen, maar\ninnerlijk was ik er toch van overtuigd," zeide hij. "Ik geloof,\ndat het was voorbeschikt."\n\n"En ik," zeide zij, "reeds toen...." Zij stokte, maar hem met haar\noprechte oogen vastberaden aanziende, ging zij voort: "Ja toen reeds,\ntoen ik mijn geluk van mij stiet, heb ik slechts u alleen lief gehad,\nmaar ik was verblind. Ik moet het uitspreken: kunt ge dat vergeten?"\n\n"Wellicht strekte het tot ons best. Ook gij moet mij veel vergeven. Ik\nmoet u zeggen...."\n\nHij was dadelijk besloten haar twee dingen te bekennen, namelijk dat\nhij niet zoo zedelijk rein was als zij, en dat hij in godsdienstig\nopzicht niet geloovig was. Dat was onaangenaam, maar hij achtte het\nzijn plicht haar zoowel het eene als het andere dadelijk te biechten.\n\nHun gesprek werd door mademoiselle Linon gestoord, die met een\noverdreven vriendelijke, maar ook hartelijke, lachende uitdrukking in\nhet gelaat, haar lievelingsleerlinge kwam gelukwenschen. Toen kwamen de\naanverwanten en daarop begon die gelukkige en woelige drukte, waarvan\nLewin voor den dag der bruiloft niet weer bevrijd zou worden. Deze\ndrukte verveelde hem somwijlen, maar het gevoel van zijn geluk werd\nbij hem steeds levendiger. Hij had gedacht, dat zijn verloving niets\ngemeen zou hebben met die van anderen, maar eindelijk deed hij toch\nslechts hetzelfde, wat anderen deden.\n\n"Maar nu zouden we bonbons kunnen eten," had mademoiselle Linon gezegd,\nen Lewin reed weg en ging bonbons koopen.\n\n"Ik verheug me bizonder!" zeide een goede kennis. "Ik raad je aan de\nbouquetten bij Fomin te koopen."\n\n"Zoo? Is dat noodig?" En hij reed naar Fomin.\n\nZijn broeder zeide: "Gij moest zorgen wat voorraad van geld te hebben,\nomdat er vele uitgaven zullen komen, geschenken...."\n\n"Wat? Zijn geschenken noodig?" En hij liep in een galop naar Fuda;\nen overal zag hij, dat men hem verwacht had, dat men zich verheugde\nen hem voor den gelukkigsten mensch ter wereld hield.\n\nEen gelijke ondervinding had ook Kitty. Toen gravin Nordston zich\neens veroorloofd had aan te duiden, dat zij voor Kitty iets beters\ngewenscht had, wond zij zich zoo op en bewees haar zoo overtuigend,\ndat er in de wereld niets beters dan Lewin was, dat de gravin dit\nmoest toestemmen en in het vervolg in Kitty\'s tegenwoordigheid Lewin\nsteeds met een lachje der grootste ingenomenheid begroette.\n\nDe biecht, die hij Kitty beloofd had, was in dezen tijd een zeer\ngewichtige gebeurtenis. Hij had met den ouden vorst raad genomen en\nmet instemming van dezen overhandigde hij Kitty zijn dagboek, waarin\nhij alles wat hem kwelde, had neergeschreven; hij had het geheel\nmet het oog op zijn toekomstige vrouw geschreven. Zoo als gezegd is,\nwaren het vooral twee dingen, die hem drukten: zijn ongeloof en zijn\ngemis van onschuld. De bekentenis van het eerste maakte niet veel\nindruk op haar; zij was godsdienstig, had nimmer aan de waarheden\nvan den godsdienst getwijfeld, maar zijn ongeloof aan de waarde van\nde uitwendige instellingen der kerk trof haar niet, omdat zij zijn\nhart kende en daarin alles vond, wat zij wenschte, en dat zulk een\ngesteldheid des gemoeds ongeloof heette, was haar onverschillig. Maar\nom de andere bekentenis had zij bitter geweend.\n\nLewin had een zwaren inwendigen strijd gehad, voor hij haar zijn\ndagboek overgaf. Maar er mocht tusschen hen geen geheim bestaan;\ndat het zulk een diepen indruk op haar maken konde, had hij niet\nvermoed. Toen hij eens op een avond uit den schouwburg kwam, zag\nhij een beschreid treurig gelaat vol droefheid, die hij haar had\nveroorzaakt en niet weer goed kon maken; toen zag hij de klove, die\nzijn verleden van haar engelenreinheid scheidde, en hij was ontroerd\nover hetgeen hij gedaan had.\n\n"Neem het, neem het weg dit hatelijk boek!" zeide zij, het voor\nhaar liggend beschreven boek van zich schuivend. "Waarom hebt ge\nhet mij gegeven?--Maar neen, het is toch beter zoo," voegde zij er\nuit medelijden met de vertwijfeling, die uit zijn gelaat sprak, bij:\n"maar het is verschrikkelijk!"\n\nHij boog het hoofd en zweeg. Hij wist niets te zeggen.\n\n"Ik heb het vergeven, maar het is afschuwelijk."\n\nZijn geluk was intusschen zoo groot, dat ook deze zijn schuldbekentenis\nhet niet verder verstoorde, dan dat zij er een nieuwe schaduw aan\nverleende. Zij had hem zijn zonden vergeven; maar sedert achtte hij\nzich harer nog meer onwaardig, hij boog zich in zedelijk opzicht voor\nhaar nog dieper en schatte zijn overdiend geluk slechts nog hooger.\n\n\n\n\n\nXI.\n\n\nToen Alexei Alexandrowitsch de kamer van zijn hotel binnentrad, reikte\neen bediende hem twee telegrammen over. Het eene bevatte het bericht,\ndat Stremow benoemd was voor de betrekking, waarop Karenin zelf had\ngerekend. Hij wierp het telegram neder, zijn gelaat kleurde zich\nrood en hij begon de kamer op en neer te gaan. "Quos vult perdere\nJupiter prius dementat...." zeide hij en bedoelde met "quos" juist\ndie personen, die Stremow voor die betrekking hadden benoemd. Het\nveroorzaakte hem niet zoozeer verdriet, dat hij voorbijgegaan en\nmiskend was, maar het was hem onverklaarbaar, dat men niet had\ningezien, dat juist Stremow, die zwetser en phrasenheld, minder\ndan ieder ander voor dat ambt geschikt was. "Hoe is het mogelijk,\ndat zij niet begrijpen, hoe zij door deze benoeming hun prestige te\ngronde richten?"\n\nNog iets bitters van dezen aard zeide hij bij zich zelf, terwijl hij\nhet andere telegram opende. Het kwam van zijn vrouw. De onderteekening\n"Anna" viel hem het eerst in het oog.\n\n"Ik sterf. Ik smeek en bezweer u te komen. Met uw vergiffenis sterf\nik geruster."\n\n"Zou dat een listig bedrog zijn?" Dit scheen hem eerst\nbuiten twijfel. Maar haar bevalling was op handen. "Wellicht\nkraamvrouwenkoorts. Maar wat is haar doel? Dat ik het kind zal\nerkennen? Dat ik mij compromitteer en de scheiding verijdeld\nwordt?" dacht hij. "Maar er staat: "Ik sterf...." Hij las de woorden\nnog eenmaal over en plotseling maakte hun zin een diepen indruk op hem.\n\n"En als het nu toch eens waarheid was, als zij onder den indruk harer\nsmarten en de nabijheid van den dood eens oprecht berouw had en ik was,\nomdat ik een list vermoedde, niet gekomen.... Dat zou niet alleen\ngevoelloos zijn en door ieder veroordeeld worden, maar het zou ook\ndom van mij zijn. Peter! laat het rijtuig niet weggaan. Ik vertrek\ndadelijk naar Petersburg!" zeide hij tot zijn bediende.\n\nZijn besluit was genomen, om naar Petersburg te gaan en er zijn\nvrouw te zien. Was haar ziekte slechts een voorwendsel, dan zou hij\nzwijgen en terstond weer afreizen. Was zij werkelijk den dood nabij\nen verlangde zij daarom naar hem, dan zou hij haar vergeven, als hij\nhaar nog levend vond, haar de laatste eer bewijzen, als hij reeds te\nlaat kwam.\n\nMet een gevoel van afmatting en onfrischheid, dat men altijd van\neen in een wagen doorgebrachten nacht medebrengt, kwam Karenin in de\ndroschke, die hem van het station de stad inbracht, voor zijn woning\naan. De portier opende de deur, nog voor Karenin gescheld had. Petrow,\nde portier, zag er wonderlijk uit; hij droeg een ouden jas, geen\nhalsdoek, en liep op pantoffels!\n\n"Hoe gaat het met de barina?"\n\n"Goddank! gisteren gelukkig bevallen."\n\nAlexei Alexandrowitsch bleef staan en verbleekte. Het werd hem\nplotseling duidelijk, hoezeer hij op haar dood had gehoopt.\n\n"En hoe bevindt zich de barina?"\n\nKarnej kwam met een morgensloofje voor de trap afloopen.\n\n"Zeer erg! Gisteren is consult gehouden en op dit oogenblik is er\nde dokter."\n\n"Neem mijn goed!" zeide Karenin. Bij het bericht, dat er nog uitzicht\nop haar dood bestond, gevoelde hij een soort van verlichting en ging\nde voorkamer binnen.\n\nAan den standaard hing een officiersmantel. Karenin bemerkte hem\ndadelijk en vroeg: "Wie is daar binnen?"\n\n"De dokter, de baker en graaf Wronsky."\n\n"Ik wil alles verdragen, als het maar een einde neemt," dacht Karenin\nen ging door naar de binnenkamers. In het salon was niemand. Uit\nAnna\'s kamer kwam op het geluid zijner schreden de baker met een\nmuts met lila linten op te voorschijn. Met de gemeenzaamheid, die\nde nabijheid van den dood verleent, ging zij op den huisheer toe,\nnam zijn hand en leidde hem het kabinet binnen.\n\n"Goddank, dat u er is! Zij spreekt altijd van u."\n\n"Breng toch dadelijk ijs," hoorde hij in de slaapkamer den dokter op\nbevelenden toon zeggen.\n\nAan Anna\'s schrijftafel zat Wronsky op een lagen stoel; hij had\nhet gelaat met de handen bedekt en weende. Toen hij de stem van den\ndokter hoorde, sprong hij op, nam de handen van voor het diep verslagen\ngelaat en zag Alexei Alexandrowitsch voor zich. Hij werd zoo verlegen,\ndat hij zich weer nederzette en het hoofd voorover boog, alsof hij\ngaarne zou verdwijnen. Maar spoedig herstelde hij zich en zeide:\n"Zij sterft. De dokters geven geen hoop. Ik ben in uw macht, maar\nsta mij toe hier te blijven.... Overigens zooals u zult bevelen...."\n\nToen Alexandrowitsch Wronsky\'s tranen zag, overviel hem weer die\nontroering, die het lijden van anderen steeds bij hem verwekte;\nhij wendde zijn gelaat af en ging haastig naar de deur der slaapkamer.\n\nUit deze werd nu Anna\'s stem gehoord. Deze klonk blijmoedig en zij\nsprak duidelijk en met nadruk. Alexei Alexandrowitsch kwam aan haar\nbed. Zij lag daar met het gelaat naar hem toegekeerd. Haar wangen\ngloeiden, haar oogen schitterden, haar kleine witte handen kwamen\nuit de kanten van haar nachtgewaad te voorschijn en speelden met de\ndeken. Zij scheen niet slechts gezond en opgewekt, maar ook in de\nbeste luim.\n\n"Want Alexei.... Ik meen Alexei Alexandrowitsch.... Welk een\nverschrikkelijk, zonderling toeval, dat zij beiden Alexei heeten,\nniet waar?... Alexei zal niet weigeren; hij zal niet vergeten, dat\nhij mij heeft vergeven. Waarom komt hij niet? Hij is goed, hij weet\nzelf niet, hoe goed hij is. Ach, mijn God, welk lijden! Geef mij\nwat water! Ach, dat zal haar, mijn klein meisje, geen goed doen! Nu,\ngeef haar een minne, het is zelfs beter zoo. Als hij komt, zal het\nhem genoegen doen haar te zien. Neem ze weg...."\n\n"Alexei Alexandrowitsch is al gekomen. Hier staat hij," zeide de baker\nen beijverde zich Anna\'s aandacht op Karenin te vestigen. Maar deze\nzag hem voorbij.\n\n"Ach, onzin! Geef mij het meisje, geef het mij. Hij is nog niet\ngekomen. Zij zeggen dat maar, omdat zij denken, dat hij niet zal\nvergeven; maar zij kennen hem niet. Niemand kent hem. Ik alleen, en\nmij is dat ook moeilijk gevallen. Men moet zijn oogen zien. Serescha\nheeft geheel dezelfde en daarom kan ik ze niet aanzien. Heeft Serescha\nte eten gekregen? Serescha moet naar de hoekkamer verhuizen en men\nmoet Marietta verzoeken, dat zij bij hem slaapt ..."\n\nPlotseling kromp zij ineen, werd stil en verschrikt en als tot\nverdediging hief zij de handen beschermend naar haar gelaat op alsof\nzij vreesde, dat iemand haar slaan zoude. Zij had haar echtgenoot in\nhet oog gekregen.\n\n"Neen, neen," begon zij weer, "voor hem ben ik niet bang; ik ben bang\nvoor den dood. Kom hier, Alexei. Ik moet mij haasten, want ik heb\ngeen tijd. Er blijft mij niet veel tijd om te leven over; de koorts\nzal dadelijk terugkomen, en dan begrijp ik niets. Nu begrijp en zie\nik alles."\n\nKarenins gelaat had een diep smartelijke uitdrukking aangenomen. Hij\ngreep haar hand en wilde spreken, maar kon niet. Zijn kin beefde, maar\nhij bestreed deze opwelling en vermeed haar aan te zien. Doch steeds,\nzoodra zijn blik haar trof, zag hij haar oogen op hem gericht met zulk\neen roerende, teedere innigheid, als hij nooit bij haar gezien had.\n\n"Wacht, gij weet niet.... Wacht toch, wacht...."\n\nZij verzamelde haar gedachten: "Ja," begon zij toen weder: "Ja,\nja! Verwonder u niet over mij. Ik ben dezelfde ... Maar in mij zit\neen andere, die ik vrees ... En die heeft gindschen liefgekregen en\nwilde u haten, maar ik kon u niet vergeten, die vroeger waart. Die\nandere ben ik niet. Nu ben ik de rechte. En nu sterf ik, ik weet, dat\nik sterven zal; vraag het hem. En nu voel ik ook het gewicht aan mijn\nhanden, voeten en vingers. De vingers zijn zoo groot--kolossaal! Maar\ndat eindigt spoedig ... Slechts eene zaak behoef ik nog. Gij moet mij\nvergeven, volkomen vergeven. Ik ben zeer slecht, maar de verpleegster\nheeft mij verhaald van de heilige zondares, hoe heet zij ook? die\nwas nog slechter geweest. En dan ga ik naar Rome, daar is een groote\nwoestijn, daar zal ik niemand hinderen, en neem Serescha en het\nkleine meisje mede ... Neen, ik weet, gij kunt mij niet vergeven,\nzoo iets kan men niet vergeven ... Neen, neen, ga heen! Gij zijt\nte goed!"--Met een harer gloeiende handen hield zij zijn hand vast,\nmet de andere stiet zij hem van zich.\n\nKarenins ontroering werd hoe langer hoe grooter, zoodat hij eindelijk\nophield daartegen te strijden. Een eigenaardige zielstoestand maakte\nzich van hem meester; een blijde geestdrift voor liefde en christelijke\nvergeving zijner vijanden. Hij viel op de knieen, legde zijn hoofd op\nhaar arm, die door haar kleeding heen als vuur gloeide, en snikte als\neen kind. Zij omvatte zijn reeds kaal wordend hoofd, drong zich nader\nnaar hem toe en hief, als in uitdagenden trots, haar boven naar boven.\n\n"Daar is hij! Ik wist het immers wel! Nu vaartwel, vaart allen wel! Gij\nzijt weer hier? Waarom gaat gij niet?... Neem toch dezen pels weg!"\n\nDe dokter nam haar handen, legde ze voorzichtig op het kussen en\nbedekte haar schouders. Zij legde zich gewillig achterover en zag\nmet schitterende oogen voor zich uit.\n\n"Vergeet niet, dat ik niets behoef als uw vergiffenis; meer verlang\nik niet.... Maar waarom komt hij niet?" vroeg zij en richtte haar\nblik naar Wronsky. "Kom hier, kom, geef hem de hand."\n\nWronsky ging naar het bed en bedekte zijn gelaat met de handen.\n\n"Laat uw gezicht vrij--zie hem aan. Hij is een heilige!" zeide\nzij. "Laat toch uw gezicht vrij!" herhaalde zij geergerd. "Alexei\nAlexandrowitsch, neem hem de handen van het gelaat. Ik wil hem zien."\n\nAlexei Alexandrowitsch nam Wronsky\'s handen van diens gelaat. Smart\nen schaamte hadden het verschrikkelijk verwrongen.\n\n"Geef hem de hand. Vergeef hem."\n\nKarenin reikte hem de hand en kon de tranen niet weerhouden, die zijn\noogen verduisterden.\n\n"Goddank!" zeide zij: "Nu is alles in orde. Leg mij nog een weinig de\nvoeten terecht. Zoo, zoo is het goed. Hoe smakeloos zijn deze bloemen\ngeweven! Zij gelijken in \'t geheel niet op vergeet-mij-nietjes!" sprak\nzij en liet haar blik over het vloerkleed gaan. "Mijn God! mijn\nGod! wanneer neemt dit een einde? Geef mij morphine, dokter, geef\nze mij. O mijn God, mijn God!" En van pijn krimpend woelde zij door\nhet bed.\n\n\n\n\n\nXII.\n\n\nDe dokters hadden Anna\'s ziekte voor een kraamvrouwenkoorts\nverklaard, die in honderd gevallen negen en negentig maal met\nden dood eindigde. Den geheelen dag lag zij in koorts, delirium of\nbewusteloosheid. Tegen middernacht lag de zieke bewusteloos en bijna\nzonder dat men kon bespeuren, dat het hart nog sloeg. Men verwachtte\nelk oogenblik haar einde.\n\nWronsky was naar huis gereden, maar kwam vroeg in den morgen weer om\nnaar Anna\'s toestand te vernemen. Karenin ontmoette hem in de voorkamer\nen zeide: "Blijf. Wellicht vraagt zij naar u." Daarop bracht hij zelf\nhem naar het boudoir zijner vrouw.\n\nTegen den morgen begon zij weer zeer opgewonden te worden, haar\ngedachten en woorden overstroomden elkander en dan zonk zij weer\nin bewusteloosheid terug. Den derden dag herhaalden zich dezelfde\nverschijnselen, en de dokters verklaarden nu, dat er hoop op herstel\nbestond.\n\nDien dag kwam Alexei Alexandrowitsch in Anna\'s boudoir, trad op Wronsky\ntoe en na de deur gesloten te hebben ging hij tegenover hem zitten.\n\n"Alexei Alexandrowitsch," zeide Wronsky, die zag, dat het\nnu tot een verklaring zou komen, "ik kan niet spreken en niets\nbegrijpen. Verschoon mij. Hoe zwaar het u ook vallen mag, geloof mij,\ndat ik nog verschrikkelijker lijd."\n\nHij wilde opstaan. Maar Karenin greep zijn hand en zeide: "Wat ik u\nbidden mag, hoor mij aan. Het is noodzakelijk. Ik moet u de gevoelens\nverklaren, die mij nu leiden en die mij in de toekomst leiden zullen. U\nmoet ten mijnen opzichte niet in dwaling vervallen. U weet, dat ik tot\nechtscheiding was besloten en deze zaak reeds had ingeleid. Ik wil u\nniet verbergen, dat ik wankelde en mij zeer kwelde; ik beken, dat ik\ndaarbij in de eerste plaats door den wensch geleid werd mij op u en op\nhaar te wreken." Hij zag Wronsky openhartig en welwillend aan. "Toen\nik dat telegram ontving, ging ik met dezelfde gevoelens hierheen,\nja ik wil nog meer zeggen: ik wenschte zelfs haar dood. Maar ..." Hij\nzweeg een oogenblik, overleggende, of hij hem al zijn gevoelens zou\nopenleggen of niet.--"Maar ik zag haar en heb haar vergeven. En de\nzaligheid van het vergeven heeft mij geopenbaard, wat mijn plicht\nis. Ik heb volkomen vergeven. Ik wil ook de andere wang toekeeren,\nik wil ook den mantel laten aan hem, die mij den rok heeft ontnomen\nen ik wil slechts God bidden, dat Hij mij de zaligheid van vergiffenis\nschenken niet ontneemt."\n\nTranen stonden in zijn oogen. Hun aanhoudende glans trof Wronsky.\n\n"Ziet u, dat is mijn toestand. U kan mij in het slijk treden, tot spot\nder wereld maken, maar ik kan haar niet verlaten en zal haar geen enkel\nwoord van verwijt toevoegen. Mijn plicht is mij nu duidelijk: ik moet\naan haar zijde blijven. Als zij wenscht u te zien, zal ik het u laten\nweten, maar nu, dunkt mij, is het beter u verwijderd te houden...."\n\nHij stond op en kon van ontroering niet verder spreken. Ook Wronsky\nstond op en zag hem in gebogen houding eenigszins schuin aan. Hij\nbegreep Karenins gevoelens niet. Maar hij besefte, dat in diens\nlevensbeschouwing iets hoogers, voor hem onbereikbaars was gelegen.\n\n\n\n\n\nXIII.\n\n\nNa dit gesprek met Karenin verliet Wronsky langs de achtertrap\ndiens huis. Buiten gekomen stond hij stil en kon zich nauwelijks\nvoorstellen, waar hij zich bevond en waarheen hij zich begeven\nwilde. Hij gevoelde zich beschaamd, vernederd, schuldig en van de\nmogelijkheid beroofd deze vernedering van zich af te wijzen. Hij zag\nzich uit het spoor geworpen, waarin hij tot hiertoe zoo licht en veilig\nwas voortgereden. Alle gewoonten en regels van zijn leven, die hem tot\nnu toe zoo vast en onomstootelijk hadden geschenen, waren plotseling\nvalsch en ontoereikend gebleken. De bedrogen echtgenoot, die hem een\nbeklagenswaardig wezen had geschenen, een toevallige en belachelijke\nverstoring van zijn geluk, had zich plotseling, en wel door toedoen\nvan Anna zelf, tot een hoogte verheven, die achting afdwong, en deze\nechtgenoot deed zich op deze hoogte niet kennen als kwaadwillig,\nvalsch en belachelijk, maar als goed, eenvoudig en edelmoedig. Dat\ngevoelde Wronsky. De rollen waren plotseling verwisseld. De man was\nhooghartig in zijn ongeluk hij echter klein en nietig in zijn bedrog.\n\nMaar dit bewustzijn van zijn eigen verachtelijkheid tegenover dien man,\ndien hij zoo ten onrechte had geminacht, maakte slechts het kleinste\ngedeelte van zijn leed uit. Hij gevoelde zich onuitsprekelijk ellendig,\nomdat hij gevoelde, dat zijn in den laatsten tijd schijnbaar afgekoelde\nhartstocht voor Anna thans, nu hij haar voor immer meende verloren te\nhebben, sterker dan te voren ontwaakte. Thans, nu hij in haar ziekte\nhaar hart geheel had leeren kennen, geloofde hij haar vroeger niet\nrecht bemind te hebben. En nu, nu hij haar beminde, zooals zij bemind\nmoest worden, was hij voor haar vernederd en had haar voor immer\nverloren. Het meest vernederend oogenblik was het voor hem geweest,\ntoen Karenin zijn handen van zijn beschaamd gelaat had getrokken. Zoo\nstond hij bij de trap als een verlorene en wist niet, wat te doen.\n\n"Beveelt u een droschke?" vroeg de portier.\n\n"Ja, een droschke!"\n\nToen hij te huis was gekomen, legde Wronsky zich, na drie slapelooze\nnachten, in zijn kleederen en met het gezicht naar beneden op de\nsopha. Zijn hoofd was woest. De zonderlingste beelden, herinneringen en\ngedachten wisselden met vreeselijke snelheid elkander af voor de oogen\nzijns geestes. Nu goot hij voor de zieke medicijn in den lepel en liet\nhem overloopen, dan zag hij de witte handen der baker of de zonderlinge\nstelling van Alexei Alexandrowitsch op den vloer voor het bed.\n\n"Slapen en alles vergeten!" zeide hij bij zich zelf met het rustig\nvertrouwen van een gezond mensch, die, als hij vermoeid is, dadelijk\ninslaapt, en inderdaad, aanstonds warrelde in zijn hoofd alles dooreen\nen begon in den afgrond der bewusteloosheid te verzinken; de golven\nder vergetelheid sloegen reeds over hem te zamen, toen plotseling in\nhem als ware het een electrische ontploffing plaats greep. Hij kromp\nverschrikt ineen en sprong op de knieen omhoog. Zijn oogen waren wijd\ngeopend, de zwaarte van het hoofd en de afmatting der leden waren\nplotseling verdwenen.\n\n"Gij kunt mij in het slijk treden," hoorde hij Karenin zeggen en\nzag hem duidelijk voor zich, hij zag Anna\'s koortsig rood gelaat,\nhaar schitterende oogen, die met teederheid en liefde niet hem, maar\nAlexei Alexandrowitsch aanzagen, hij zag zijn eigen ellendige houding,\ntoen Karenin hem de handen voor het gelaat wegtrok.--Hij rekte zich\nuit, wierp zich weer als te voren op de sopha en sloot de oogen.\n\n"Slapen, slapen!" zeide hij.\n\nDoch met gesloten oogen zag hij nu Anna\'s gelaat nog duidelijker,\nmaar zooals op dien gedenkwaardigen avond voor den wedren. Hij lag\ndaar en trachtte in te slapen; hij herhaalde halfluid eenige uit hun\nverband gerukte woorden uit de een of andere stelling, met den wensch\ndaardoor het ontstaan van andere voorstellingen te verhinderen, maar\ndaarbij hoorde hij en luisterde naar een zonderling, geheimzinnig\ngefluister en herhaalde de woorden: "Verstond niet te waardeeren,\nwist niet te genieten."\n\n"Wat is dat? Word ik waanzinnig?" vroeg hij zich\nzelf. "Wellicht. Waardoor wordt men anders waanzinnig? Om welke\nreden anders schiet men zich dood?" antwoordde hij zich zelf. "Neen,\nik moet inslapen."\n\nHij rukte het kussen terecht en drukte er het voorhoofd in, maar\nhet kostte hem inspanning slechts de oogen gesloten te houden. Hij\nsprong op en ging zitten. "Het is met mij voorbij," zeide hij. "Ik\nmoet overleggen, wat mij overblijft te doen."\n\nZijn gedachten doorvlogen zijn geheele leven, slechts niet den tijd\nzijner liefde voor Anna. Eerzucht ...? Serzuchowsky? De wereld? Het\nhof? Op niets van dit alles bleven zijn gedachten zich hechten. Dat\nalles had vroeger een beteekenis voor hem, nu bestond het voor hem\nniet meer.\n\nHij stond van de sopha op, maakte zijn kleederen los, ontblootte zijn\nborst om vrijer te kunnen ademhalen en ging eenige malen zijn kamer\nop en neder.\n\n"Zoo wordt men krankzinnig," herhaalde hij, "en zoo komt men er toe\nzich dood te schieten ... om zich niet te schamen!" liet hij er zacht\nop volgen.\n\nHij ging naar de deur en sloot ze; toen ging hij met starren blik\nen de tanden op elkander geklemd naar de tafel, nam zijn revolver,\nonderzocht hem, laadde hem en dacht na.\n\n"Het spreekt van zelf! Altijd dezelfde herinneringen aan een verloren\ngeluk, dezelfde ijdelheid van alles wat nu nog overblijft, steeds\nhetzelfde vernederend bewustzijn.... Het spreekt van zelf!" hernam\nhij andermaal, en terwijl zich zijn gedachten in denzelfden kring\nbewogen, hief hij zijn revolver op en richtte hem tegen de linkerzijde\nvan zijn borst en haalde, met de geheele hand, alsof hij ze tot een\nvuist wilde ballen, de haan over. Hij hoorde geen schot, maar een\nhevige slag tegen zijn borst deed hem tuimelen; hij wilde zich aan\nde tafel vasthouden, liet den revolver vallen en zat op den vloer,\nterwijl hij verwonderd rond zag. Hij herkende zijn kamer niet; hij zag\nden gebogen tafelpoot, de papiermand, het tijgervel.... De haastige,\nkrakende schreden van zijn dienaar, die door het salon ging, deden\nhem weer tot zich zelf komen. Hij spande zijn gedachten in en zag,\ndat hij op den vloer lag, hij zag bloed op het tijgervel en op zijn\nhand en begreep, dat hij op zich zelf geschoten had.\n\n"Dom! ik heb slecht getroffen!" zeide hij en tastte met de hand naar\nhet wapen. Het lag naast hem. Hij zocht het verder af en zich daarbij\nter zijde keerend, verloor hij het evenwicht, viel neer en zijn bloed\nstroomde te voorschijn.\n\nDe elegante dienaar, die bij zijn kennissen altijd over zwakke zenuwen\ngeklaagd had, verschrok, toen hij zijn heer in dien toestand op den\nvloer zag liggen, zoodanig, dat hij hem liet bloeden en wegliep om\nhulp te halen.\n\nEen uur later kwam Warja, de vrouw van Wronky\'s broeder, aangereden\nen met hulp van eenige haastig er bij geroepen dokters, legde zij\nden zwaar gewonde op zijn bed en bleef bij hem om hem te verplegen.\n\n\n\n\n\nXIV.\n\n\nToen Karenin zich op het wederzien zijner vrouw had voorbereid, had\nhij een fout begaan. Hij had niet op de mogelijkheid gerekend, dat\nhaar berouw oprecht kon zijn, dat hij haar vergeven en dat zij niet\nsterven zou. Deze fout erkende hij twee maanden na zijn terugkomst\nvan Moskou in haar volle beteekenis. De reden was, dat hij voor deze\nlaatste ontmoeting zijner vrouw zijn eigen gevoel niet kende. Aan\nhaar ziekbed had hij voor de eerste maal in zijn leven geheel aan dat\ngevoel toegegeven, gedreven zoowel door het medelijden, dat anderer\nlijden steeds bij hem verwekte en waarvoor hij zich steeds als voor\neen dwaze zwakheid geschaamd had--als door berouw, dat hij op haar\ndood had gehoopt, en eindelijk niet het minst door de zaligheid van\nhet vergeven, waardoor hij plotseling zijn leed verzacht gevoelde en\nin zijn hart een vrede en geluk inkeerde, zooals hij te voren niet\ngekend had.\n\nHij had zijn vrouw vergeven, beminde haar en had medelijden met haar\nom haar lijden en om haar berouw; hij had Wronsky vergeven en had\nmedelijden met hem, toen hij zijn wanhopige daad vernam. Ook zijn\noudsten zoon beminde hij nu meer dan vroeger, maar het meest het kleine\nmeisje. Eerst bemoeide hij zich uit medelijden met het pasgeboren\nzwakke kind, dat het zijne niet was en gedurende de ziekte der moeder\nzeer verwaarloosd zou zijn geworden, als hij het zich niet aangetrokken\nhad, en nu bemerkte hij dat hij het had liefgekregen. Eenige malen\ndaags begaf hij zich naar de kinderkamer, de baker en de kindermeid,\ndie hem eerst vreesden, hadden zich aan hem gewend, en geruimen tijd\nkon hij het kleine roodgele gezichtje beschouwen.\n\nMaar, hoe meer de tijd verliep, des te meer werd hij overtuigd, dat,\nhoe natuurlijk hem zelf ook zijn tegenwoordige toestand toescheen,\nmen er wel voor zorgen zoude hem niet rustig daarin te laten\nblijven. Behalve de eigen, innerlijke zelfvoldoening bemerkte hij\nspoedig, dat er nog een andere, grover en sterker macht was, die zijn\nlot bestuurde en dat deze hem de ootmoedige zielerust, die hij zocht,\nniet gunnen zoude. Hij besefte, dat allen hem vragend en verbaasd\naanzagen, omdat zij hem niet begrepen, en dat zij de een of andere\nhandeling van hem verwachtten. Maar vooral besefte hij het onware en\nonnatuurlijke van zijn verhouding tot zijn vrouw.\n\nToen de weekhartigheid, die het naderen van Anna\'s dood had verwekt,\nverdwenen was, bemerkte Alexei Alexandrowitsch, dat zij hem schuwde,\ndat hij haar lastig was en dat zij hem niet in de oogen kon zien. Alsof\nzij hem iets zeggen wilde, waartoe zij niet vermocht te besluiten en\nalsof zij vermoedde, dat hun tegenwoordige verhouding zoo niet kon\nvoortduren, verwachtte ook zij iets van hem.\n\nTegen het einde van Februari werd het jongste kind ziek, dat naar zijn\nmoeder "Anna" was gedoopt. Karenin was \'s morgens vroegtijdig in de\nkinderkamer geweest en nadat hij had bevolen om den dokter te zenden,\nwas hij naar het ministerie gegaan. Eerst om vier uur keerde hij naar\nhuis terug. In de voorkamer trof hij een opgeschikten bediende aan\nmet gouden tressen en een kraag van berenvel, die over een witten\nmet Amerikaansch hondevel gevoerden mantel lag.\n\n"Wie is daar?" vroeg Karenin.\n\n"Vorstin Elizabeth Fedorowna Twerskaja." antwoordde de bediende met\neen snert van glimlach, die Karenin niet beviel.\n\nHet bezoek der vorstin, van wie hij volstrekt niet hield, was hem\nonaangenaam en hij begaf zich daarom naar de kamers der kinderen.\n\nIn de eerste kamer lag Serescha over de tafel gebogen en teekende onder\nvroolijk gebabbel. De Engelsche gouvernante, die met een handwerkje\nnaast hem zat, stond bij Karenins binnentreden op.\n\nAlexei Alexandrowitsch streek met de hand over het haar van zijn zoon\nen vroeg, wat de dokter van de kleine baby gezegd had.\n\n"De dokter zegt, dat het niets gevaarlijks is en heeft alleen baden\nvoorgeschreven, sir."\n\n"Ja, maar haar scheelt toch wat," en hij luisterde naar het krijten\nvan het kind in de aangrenzende kamer.\n\n"Ik geloof, dat de minne niet deugt," zeide de Engelsche beslist.\n\n"Waarom denkt u dat?" vroeg hij en bleef staan.\n\n"Zij is ook bij gravin Pohl geweest, sir. Men dokterde steeds met\nhet kind, en eindelijk bleek het, dat de minne geen voedsel had."\n\nKarenin dacht na. Toen ging hij de andere kamer in. Het kind\nlag achterover op de armen der minne, rekte zich uit en wilde de\naangeboden borst niet nemen. Het schreide in weerwil van het sussen\nder over haar gebogen minne.\n\n"Gaat het nog steeds niet beter?" vroeg Alexei Alexandrowitsch.\n\n"Zeer onrustig," antwoordde de kindermeid.\n\n"Miss Edwards denkt, dat de minne geen voedsel genoeg heeft."\n\n"Dat geloof ik ook, Alexei Alexandrowitsch."\n\n"Waarom zeg je dat dan niet?"\n\n"Wien zou ik het zeggen? Anna Arkadiewna is immers nog altijd ziek,"\nantwoordde de dienstmeid verdrietig.\n\nZij was een oude dienares des huizes. Alexei Alexandrowitsch meende in\nhaar eenvoudige woorden een toespeling op zijn toestand als echtgenoot\nte vinden.--Het kindje schreide nog sterker; de meid nam het van\nde minne over en wiegde het, terwijl zij de kamer op en neer ging,\nin haar armen.\n\n"De dokter moet de minne onderzoeken," zeide Alexei Alexandrowitsch.\n\nDe oogenschijnlijk gezonde en bloeiende minne, bevreesd dat zij\nontslagen kon worden, mompelde iets, terwijl zij haar borst verbergde,\nen lachte verachtelijk over den twijfel aan haar overvloed van\nmelk. Ook in dien lach zag Karenin een spotten met zijn toestand.\n\n"Arm kind," zeide de dienstmeid, terwijl zij het al op en neer gaande\ntot rust zocht te brengen.\n\nAlexei Alexandrowitsch nam plaats op een stoel en keek met deelnemende\nuitdrukking toe. Toen het kind eindelijk in zijn wiegje gelegd en het\nkussen door de meid terecht geschikt was, stond Alexei Alexandrowitsch\nweder op en naderde, behoedzaam op de teenen gaande, de wieg; hij zag\nhet kind een poos zwijgend en met dezelfde uitdrukking van medelijden\naan, toen verhelderde zich zijn voorhoofd en hij verliet de kamer.\n\nIn de eetkamer gekomen, schelde hij en beval den dienaar, den dokter\nte halen. Hij ergerde zich over zijn vrouw, dat zij zich zoo weinig om\nhet kind bekommerde, en derhalve overwon hij zich en ging naar haar\nkamer. Terwijl hij over het dikke tapijt de deur naderde, werd hij\nzonder het te willen getuige van een gesprek, dat hij niet begeerde\nte hooren.\n\n"Als hij niet ging vertrekken, kon ik uw weigering begrijpen. Overigens\nschijnt uw man immers boven dit alles verheven te zijn," hoorde hij\nvorstin Betsy zeggen.\n\n"O, niet om mijn man, maar om mijns zelfs wil! Spreek zoo\nniet!" antwoordde Anna\'s opgewonden stem.\n\n"Maar ge moet toch zelf wenschen van een man afscheid te nemen,\ndie zich om u wilde doodschieten."\n\n"Juist daarom wil ik het niet...."\n\nAlexei Alexandrowitsch bleef met verschrikt, schuldig gelaat staan en\nwilde weer terugkeeren. Maar hij bedacht, dat dit zijner niet waardig\nwas, en ging hoestend naar de slaapkamer. Het gesprek verstomde en\nhij trad binnen.\n\nAnna zat met kortafgesneden haar op de chaise-longue. Zooals altijd\nbij den aanblik van haar echtgenoot, verdween de levendigheid uit\nhaar gelaat; zij boog het hoofd en zag verlegen naar Betsy. Deze zat\noverdreven modern gekleed, het lange, schrale figuur stijf opgericht,\nnaast Anna; zij boog het hoofd en ontving Karenin met een ironisch\nlachje.\n\n"Ah," zeide zij als verrast; "het doet mij genoegen, u te huis te\ntreffen. U zelf komt nergens; sedert Anna\'s ziekte heb ik u niet meer\ngezien. Ik heb gehoord.... Ja, u is een zeldzaam man!"\n\nZij sprak met beteekenisvolle vriendelijkheid, alsof zij hem wegens\nzijn verhouding tot zijn vrouw een orde der edelmoedigheid wilde\nschenken.\n\nKarenin boog zich koel en, terwijl hij zijn vrouw de hand kuste,\nvroeg hij, hoe het haar ging.\n\n"Ik geloof, dat ik beter ben," antwoordde zij en vermeed zijn blik.\n\n"Maar het schijnt mij, alsof ge een koortsachtige kleur hebt." zeide\nhij, op het woord "koortsachtig" den nadruk leggend.\n\n"Wij hebben te druk gepraat," zeide Betsy. "Ik zie in, dat het\nzelfzuchtig van mij was en wil derhalve heengaan."\n\nZij stond op, maar Anna nam plotseling blozend, driftig haar hand:\n"Neen, wat ik u bidden mag, blijf nog. Ik wil u nog iets zeggen,--neen\nu!" wendde zij zich tot haar man en een donkerrood overstroomde haar\nhals en haar voorhoofd: "Ik kan en wil voor u geen geheimen hebben."\n\nAlexei Alexandrowitsch knakte met de vingers en boog het hoofd.\n\n"Betsy heeft mij gezegd, dat graaf Wronsky wenscht voor zijn vertrek\nnaar Taschkent van ons afscheid te nemen." Zij zag haar man niet aan\nen haastte zich alles te zeggen, wat haar zoo zwaar viel. "Ik heb\ngeantwoord, dat ik hem niet kon ontvangen."\n\n"Of liever, mijn beste, dat dit van Alexei Alexandrowitsch afhing,"\nverbeterde Betsy.\n\n"Neen, ik kan hem niet ontvangen en het kan tot niets...." Zij\nbrak plotseling af en zag haar man vragend aan: "Met een woord:\nik wil niet...."\n\nAlexei Alexandrowitsch kwam nader en wilde haar hand vatten. Haar\neerste beweging was ze terug te trekken, maar zij beheerschte zich\nen drukte zijn vochtige hand vol gezwollen aderen.\n\n"Ik dank u zeer voor uw vertrouwen." zeide hij half geergerd en half\nverlegen, omdat hij datgene, wat hij anders zoo gemakkelijk had kunnen\nbeslissen, niet wist te beoordeelen in tegenwoordigheid der vorstin,\ndie hem voorkwam als de personificatie van dat ruw geweld, dat zijn\nleven in de oogen der wereld de richting zou geven en hem verhinderde\nzich geheel aan de gevoelens van liefde en vergiffenis over te geven.\n\n"Nu dan, adieu, melieve," zeide Betsy en stond op. Zij kuste Anna en\nverliet de kamer. Alexei Alexandrowitsch deed haar uitgeleide.\n\n"Alexei Alexandrowitsch, ik ken u als een waarachtig edelmoedig man,"\nzeide zij, terwijl zij in het kleine salon bleef staan en zijn hand\nvast drukte: "Ik ben u een vreemde, maar ik bemin en acht u zoozeer,\ndat ik mij een raadgeving veroorloof: Ontvang hem. Alexei Wronsky is\neen man van eer en hij vertrekt naar Taschkent."\n\n"Vorstin, ik ben u voor uw raad en deelneming dankbaar; maar de vraag,\nof zij hem ontvangen kan of niet, kan niemand uitmaken als zij zelf."\n\nHij zeide dit naar zijn gewoonte met waardigheid, maar dacht\nonmiddellijk daarna, dat, hoe zijn woorden ook zijn mochten, door\nden toestand der dingen voor hem geen waardigheid meer bestond. En\ndatzelfde las hij in het bedwongen half spottend glimlachen, waarmede\nBetsy, toen hij zweeg, hem aanstaarde.\n\n\n\n\n\nXV.\n\n\nKarenin boog zich voor vorstin Betsy en keerde naar zijn vrouw\nterug. Zij had zich nedergelegd, maar toen zij zijn schreden hoorde,\nrichtte zij zich weer op en zag hem verschrikt aan. Hij bemerkte,\ndat zij geweend had.\n\n"Ik ben je zeer dankbaar voor je vertrouwen," herhaalde hij zacht\nde woorden, die hij te voren in Betsy\'s tegenwoordigheid in het\nFransch tot haar gesproken had; hij sprak Russisch en zeide gedurig\n"jij," en dit "jij" vertoornde Anna. "En ik dank je ook zeer voor\nje beslissing, want ook ik ben van oordeel, dat, als hij de stad wil\nverlaten, het voor graaf Wronsky volstrekt niet noodig is eerst bij\nons te komen. Overigens ..."\n\n"Dat heb ik al gezegd, waarom dat dus te herhalen?" viel Anna hem\nmet een plotselinge geraaktheid, die zij niet kon overwinnen, in\nde rede. "Niet noodig!" dacht zij. "Voor een man, die afscheid wil\nnemen van de vrouw, die hij bemint, voor wie hij zich dooden wilde\nen zouder wie hij niet leven kan--niet noodig!"\n\nZij drukte de lippen opeen en zag met haar schitterende oogen op zijn\nmet gezwollen aderen bedekte handen neer, die hij in elkander wreef.\n\n"Wij willen daar niet meer van spreken," liet zij er kalmer op volgen.\n\n"Ik heb het u overgelaten deze vraag te beslissen en het verheugt\nmij te zien ..."\n\n"Dat mijn wensch met den uwen overeenstemt," voltooide zij haastig,\ngeergerd dat hij zoo langzaam sprak, waarbij zij toch al vooruit wist,\nwat hij zou zeggen.\n\n"Ja," bevestigde hij, "en de vorstin mengt zich op ongepaste wijze\nin deze familiezaken. En zij nog wel ..."\n\n"Ik geloof niets van hetgeen men van haar zegt," viel zij hem snel\nin de rede. "Ik weet slechts, dat zij mij oprecht lief heeft."\n\nKarenin zuchtte en zweeg. Zij speelde opgewonden met de kwasten\nvan haar nachtkleed en zag hem aan met het kwellend gevoel van een\nphysieken afkeer van hem, wegens welk gevoel zij zich wel beschuldigde,\nmaar dat zij niet kon overwinnen. Zij had nu slechts een wensch:\nvan zijn haar zoo hinderlijke tegenwoordigheid bevrijd te zijn.\n\n"Ik heb juist om den dokter gezonden," zeide hij.\n\n"Ik ben gezond. Waartoe heb ik een dokter noodig?"\n\n"Neen, maar de kleine schreit, en men zegt, dat de minne te weinig\nvoedsel heeft."\n\n"Waarom hebt gij mij niet toegestaan haar zelf te zoogen? Ik heb er\nu om gesmeekt! Maar dat is hetzelfde (Karenin begreep de beteekenis\nvan dit: "dat is hetzelfde",) het is een kind, dat in den weg is. Ik\nhad het zelf willen zoogen, maar men veroorloofde het niet en nu doet\nmen mij verwijten."\n\n"Ik doe geen verwijten."\n\n"Ja wel, u doet mij verwijten. Mijn God, waarom ben ik niet\ngestorven?" En zij begon te snikken, uitroepende: "vergeef mij,\nik ben zenuwachtig, ik ben onrechtvaardig! Maar ga nu...."\n\n"Neen, dat kan zoo niet blijven," zeide Karenin vastbesloten bij\nzich zelf, toen hij van het bed zijner vrouw in zijn kabinet was\nteruggekeerd. Nog nimmer was hem de onhoudbaarheid zijner positie\nin de oogen der wereld, de afkeer zijner vrouw van hem en bovenal\ndie macht, die geheime, ruwe macht, die, in strijd met zijn eigen\nwenschen, een verandering in zijn echtelijke verhoudingen gebood, zoo\nverschrikkelijk duidelijk geworden als dezen dag. En hij gevoelde zich\nmachteloos. Hij wist vooruit, dat allen tegen hem waren en dat zij\ndatgene, wat hem als het natuurlijkste en plichtmatigste toescheen,\nniet toelaten, maar hem dwingen zouden datgene te doen, wat hij niet\nwilde, wat hij voor onrechtmatig, zij echter voor rechtmatig hielden.\n\n\n\n\n\nXVI.\n\n\nBetsy had Karenins zaal nog niet verlaten, toen Stipan Arkadiewitsch\nOblonsky, die juist van Elissew kwam, waar versche oesters waren,\nhaar in de deur ontmoette.\n\n"Ah, vorstin, dat is wel een aangename ontmoeting!" zeide hij. "Ik\nkom van uw woning."\n\n"Een korte ontmoeting, want ik wil juist wegrijden," antwoordde Betsy\nen trok haar handschoenen aan.\n\n"Wacht met het aantrekken van uw handschoenen, vorstin, tot ik uw\nhandje gekust heb. Ik ben, wat de invoering van verouderde modes\nbetreft, voor niets meer dankbaar dan voor den handkus!" Hij kustte\nhaar hand: "Wanneer zullen we elkander weerzien?"\n\n"Ge zijt dien niet waard," antwoordde zij lachend.\n\n"Pardon, ik ben dien zeer waard, want ik ben nu de ernstigste mensch\nvan de wereld geworden. Niet slechts voor mijn eigen, ook voor anderer\nfamiliebelangen zorg ik," zeide hij met een ernstig gezicht.\n\n"Ach, dat verheugt mij zeer," antwoordde Betsy, die dadelijk begreep,\ndat hij van Anna sprak. En met hem in de zaal terugkeerend, namen zij\nplaats in een hoek.--"Hij brengt haar nog om het leven," zeide zij\nfluisterend en veelbeteekenend. "Het is ondragelijk, ondragelijk ..."\n\n"Het verheugt mij bij u deze deelneming te vinden," zeide Stipan en\nschudde het hoofd met een ernstige, treurige uitdrukking: "In die\nzaak ligt ook de reden mijner aanwezigheid hier in Petersburg."\n\n"De geheele stad spreekt er van," antwoordde zij. "Het is een\nondragelijke toestand. Zij vergaat er onder. Hij begrijpt niet, dat\nzij een vrouw is, die met haar gevoelens geen scherts drijft. Slechts\neen van beide is mogelijk: zij ontvluchten, of hij moet zich van haar\nlaten scheiden. Maar zoo gaat zij te gronde."\n\n"Ja, ja, zoo is het!" zeide Oblonsky met een zwaren zucht. "Deswege\nben ik ook gekomen, dat wil zeggen, eigenlijk niet deswege.... Men\nheeft mij tot kamerheer benoemd, en ik moest hiervoor mijn dank gaan\nbetuigen. Maar bij deze gelegenheid hoop ik ook dit te arrangeeren."\n\n"Nu, God moge u helpen!" wenschte Betsy.\n\nHij deed de vorstin uitgeleide tot in den gang en nadat hij haar den\npols had gekust en haar zooveel dubbelzinnigen onzin had voorgebabbeld,\ndat zij niet wist, of zij daarvoor lachen of zich ergeren moest, ging\nhij naar zijn zuster. Hij vond haar badend in tranen. In weerwil van\nzijne uitgelaten stemming, viel hij toch dadelijk in den deelnemenden,\nietwat poetischen toon, die bij haar gemoedstoestand paste. Hij vroeg\neerst, hoe het haar ging en hoe zij den morgen had doorgebracht.\n\n"Zeer, zeer slecht; niet slechts den morgen, den geheelen dag en alle\nverloopen en toekomende dagen."\n\n"Het schijnt mij toe, dat ge u al te veel aan uw droefheid\novergeeft. Men moet het hoofd opheffen, de wereld beschouwen zooals\nzij is. Ik weet, het is zwaar, maar ..."\n\n"Ik heb wel eens gehoord, dat vrouwen haar mannen, die misdadig zijn,\ndaarom nog te meer beminnen, maar ik haat hem om zijn deugden. Ik kan\nmet hem niet leven. Begrijp eens! Zijn aanblik reeds werkt physisch\nop mij, ik geraak er door buiten mij zelf. Ik kan, ik kan niet met\nhem leven. Wat zal ik doen? Ik was te voren al ongelukkig en dacht,\ndat men niet ongelukkiger zijn kon, maar deze troostelooze toestand,\nwaarin ik mij nu bevind, kon ik mij niet voorstellen. Kun je gelooven,\ndat ik, in weerwil dat ik weet, dat hij een goed, uitstekend man is\nen ik niet waard ben hem te dienen, hem evenwel haat? Ja, hem juist\ndeswege, om zijn grootmoedigheid, haat? Er bluft mij niets meer over,\ndan...."\n\n"De dood," wilde zij zeggen, maar Stipan liet haar niet uitspreken.\n\n"Je bent ziek, opgewonden," zeide hij. "Geloof mij, je\noverdrijft vreeselijk. Wat is er dan zoo verschrikkelijk?" En\nStipan lachte. Niemand anders in zijn plaats zou gewaagd hebben\ntegenover zulk een wanhoop te lachen; maar in zijn lach lag zooveel\ngoedhartigheid, dat hij niet beleedigde, maar zelfs de smart lenigde en\ndeed bedaren. Zijn zachte, vertroostende woorden en zijn opgeruimdheid\nwerkten verzachtend als amandelolie. Ook Anna gevoelde dat.\n\n"Neen Stiwa," zeide zij, ik ben verloren, neen, erger dan dat, nog niet\nverloren, want het einde is nog niet daar. Ik ben als een overspannen\nsnaar, die springen moet, maar nog zoover niet is--en dat zal een\nverschrikkelijk einde nemen ... ja, het zal ontzettend eindigen."\n\n"Dat doet niets; men moet de snaar maar voorzichtig ontspannen. Er\nis geen enkele toestand, waaruit niet een uitweg is te vinden."\n\n"Ik heb nagedacht en nagedacht, maar slechts een...."\n\nWeder zag hij aan de droevig sombere uitdrukking van haar gelaat,\ndat naar haar inzien de eenige uitweg slechts de dood was, en hij\nliet haar weder niet uitspreken.\n\n"Volstrekt niet," zeide hij. "Je kunt je eigen toestand niet zoo\njuist beoordeelen als ik. Veroorloof mij derhalve, dat ik oprecht\nmijn meening zeg." Weder lachte hij behoedzaam. "Ik wil met het begin\naanvangen. Je hebt een man gehuwd, die twintig jaren ouder was. Je\nhebt hem zonder liefde gehuwd en wist niet wat liefde was. Dat was\nverkeerd, nemen wij aan...."\n\n"Een verschrikkelijke dwaling," zeide Anna.\n\n"Maar ik moet herhalen, het is een niet weg te nemen daadzaak. Dan\nhadt je het ongeluk, een ander dan je man te beminnen. Dat is een\nongeluk, maar ook een beslist feit; en je man heeft dit erkend en\nheeft je vergeven."\n\nHij hield bij elken zin op, alsof hij haar tegenspraak verwachtte,\nmaar zij antwoordde niets.\n\n"Zoo is de zaak gelegen. Nu is de vraag: Kunt ge zoo met je man\nvoortleven? Wensch je dat? Wenscht _hij_ dat?"\n\n"Ik weet niet, ik weet volstrekt niets!"\n\n"Maar je hebt zelf gezegd, dat het je ondragelijk is!"\n\n"Ik heb niets gezegd. Ik herroep dat. Ik weet en begrijp volstrekt\nniets."\n\n"Ja, maar--permitteer...."\n\n"Je kunt dat niet begrijpen. Ik gevoel, dat ik rechtstreeks naar een\nafgrond ga en er in zal storten, maar ik weet niet, hoe ik mij redden\nzal.--Ik kan het niet."\n\n"\'t Doet niets af! Wij zullen je opvangen. Ik begrijp je volkomen,\nook begrijp ik, dat je het niet over je verkrijgen kunt, je geheimste\nwenschen uit te spreken."\n\n"Ik wensch niets, volstrekt niets ... als slechts, dat alles een\neinde neemt."\n\n"Dat ziet en weet ook hij. En denk je, dat dit hem niet evenzeer\nneerdrukt als u? Jij kwelt je zelf en hij kwelt zich zelf! Wat moet\ndaaruit worden? Daarentegen lost een scheiding de geheele vraag\nop," zoo sprak hij nu blozend de hoofdgedachte uit en zag haar met\nbeteekenis aan.\n\nZij antwoordde niet en schudde slechts ontkennend het hoofd. Maar aan\nde uitdrukking van haar gelaat, waarvan weder de vroegere schoonheid\nafstraalde, bespeurde hij, dat zij het slechts daarom niet wenschte,\nwijl het haar een onmogelijk geluk toescheen.\n\n"Ik heb met je beiden diep medelijden en ik zou overgelukkig zijn, als\nik dat kon arrangeeren," zeide Stipan nu nog koener lachend. "Stil! zeg\nniets! Als het God maar behagen mocht, dat ik aan mijn gevoelens\nsteeds de juiste uitdrukking kon geven. Ik ga naar hem toe."\n\nAnna zag hem met nadenkende, glanzende oogen aan en antwoordde niets.\n\n\n\n\n\nXVII.\n\nStipan Arkadiewitsch trad met hetzelfde eenigszins plechtig gezicht,\nwaarmede hij zich in de gerechtszaal in zijn directorialen zetel\nplacht neder te zetten, Karenins kabinet binnen. Deze ging met de\nhanden op den rug op en neder en dacht er over na, wat Stipan wel\nmet Anna bespreken mocht.\n\n"Stoor ik je?" vroeg Stipan, dien bij den aanblik zijns zwagers een\nhem anders onbekend gevoel van verlegenheid beving.\n\n"Neen. Verlang je iets?" vroeg deze onvriendelijk.\n\n"Ja, ik wilde.... Ik moet--ja, ik moet met je spreken," stamelde\nOblonsky, zelf over zijn ongewone schuchterheid verwonderd.\n\nDit gevoel had hem zoo onverwacht en eigenaardig overvallen, dat\nhij het niet voor de stem van zijn geweten hield, dat hem zeide,\ndat hij een verkeerden stap ging doen. Hij vermande zich en bestreed\nzijn schuchterheid.\n\n"Ik hoop, dat ge mij zult gelooven, dat ik mijn zuster lief heb en\njegens haar de oprechtste achting en gehechtheid koester."\n\nAlexei Alexandrowitsch bleef staan, maar antwoordde niets. De\nuitdrukking van volkomen offervaardigheid op zijn gelaat maakte echter\nop Stipan Arkadiewitsch een diepen indruk.\n\n"Ik was voornemens met je over mijn zuster en uw wederzijdsche\nverhouding te spreken," zeide hij, nog steeds niet geheel meester\nover zijn verlegenheid.\n\nKarenin lachte weemoedig, zag zijn zwager aan en zonder te antwoorden\nging hij naar de schrijftafel, nam een begonnen brief op en reikte\ndien Stipan over.\n\n"Ik denk er onophoudelijk aan," zeide hij daarbij, "en ben reeds\nbegonnen het schriftelijk uiteen te zetten, omdat ik dacht, dat dit\nbeter was, want mijn tegenwoordigheid windt haar op."\n\nStipan nam verrast den brief aan, zag de matte oogen, die zoo\nonafgewend op hem gericht waren, en begon te lezen: "Ik zie, dat mijn\ntegenwoordigheid u lastig is. Hoe smartelijk het mij ook is daarvan\novertuigd te zijn, zie ik toch, dat het zoo is en niet anders zijn\nkan. Ik wil u niet aanklagen, en God is mijn getuige, dat ik, toen ik u\nin uw ziekte zag, van ganscher harte besloten had al het tusschen ons\nvoorgevallene te vergeven en een nieuw leven te beginnen. Daar heb ik\ngeen berouw over en zal er ook geen berouw over hebben; maar ik zie,\ndat ik het daardoor beoogde doel, uw welzijn, het geluk uwer ziel,\nniet bereiken kan. Zeg mij nu zelf, wat u het geluk en de rust uws\nharten kan wedergeven. Ik zal mij geheel aan uw wil en rechtsgevoel\nonderwerpen."\n\nStipan Arkadiewitsch gaf den brief terug en zag zijn zwager\ntwijfelachtig aan, daar hij niet wist, wat hij zeggen zou. Dit zwijgen\nwerd beiden zoo onbehagelijk, dat Stipans lippen begonnen te beven,\nterwijl zijn blik op Alexei Alexandrowitsch bleef hechten.\n\n"Dat is het, wat ik je zeggen wilde," sprak deze eindelijk en wendde\nzich af.\n\n"Ja, ja," zeide Stipan, zonder in staat te zijn verder te spreken, want\nde aandoening beklemde zijn keel. "Ja, ja, ik begrijp dat...." bracht\nhij er eindelijk uit.\n\n"Ik wensch slechts, haar wil te vernemen," zeide Alexei.\n\n"Ik vrees, dat zij zelf geen klaar begrip van haar toestand heeft. Zij\nkan hier geen rechter zijn," antwoordde Stipan eindelijk weer zich\nzelf meester. "Zij gevoelt zich bedrukt, werkelijk bedrukt door je\nedelmoedigheid. Als zij dezen brief ontvangt, zal zij de kracht niet\nhebben iets te antwoorden.--Zij zal het hoofd nog meer laten hangen."\n\n"Ja, maar wat dan te doen in dit geval? Hoe zal ik mij\nverklaren.... Hoe haar wil vernemen?"\n\n"Als ge mij veroorlooft mijn meening te zeggen, dan geloof ik dat\ndat van u afhangt; gij moet de noodige maatregelen nemen om aan dezen\ntoestand een eind te maken...."\n\n"Je meent dus, er moet een eind aan gemaakt worden?" viel Karenin\nhem in de rede. "Maar hoe? Ik zie geen uitweg."\n\n"Uit elken toestand is een uitweg," zeide Stipan opstaande en\nnieuwen moed scheppende. "Er was een tijd, dat je dezen band wildet\nverbreken.... Als ge u nu overtuigd hebt, dat je wederzijds bij\nelkander je geluk niet kunt vinden...."\n\n"Geluk kan zeer verschillend worden opgevat. Maar veronderstellen wij,\ndat ik tot alles bereid ben, dat ik voor mij zelf niets wil--welken\nuitweg uit onzen toestand zie je dan?"\n\n"Hoor dan mijn gevoelen," zeide Stipan met hetzelfde verzachtend,\nhoningzoet lachje als te voren tot Anna; en dit goedhartig lachje\nwerkte zoo overtuigend, dat Karenin al zijn eigen hulpeloosheid begreep\nen, zich geheel aan hem onderwerpend, bereid was alles te gelooven,\nwat Stipan zeggen zou. "Zij zelf zal het nimmer uitspreken." ging deze\nvoort. "Maar slechts een ding is mogelijk dat zij wenschen kan, en dat\nis, dat deze geheele verhouding en alle daarmede verbonden herinnering\nophouden. Ik bedoel, dat in ulieder toestand een zeer nauwkeurige\nbepaling uwer wederzijdsche verhoudingen noodzakelijk is. En deze\nkan slechts door de vrijheid van beide partijen verkregen worden...."\n\n"Dat beteekent, door een echtscheiding," viel Alexei hem in de rede.\n\n"Ja, ik meen de scheiding; ja, een scheiding," herhaalde Stipan\nblozend, "is in elk opzicht de verstandigste uitweg voor echtgenooten,\ndie zoo met elkander staan, als gijlieden. Wat zou men anders doen,\nals men in het huwelijk bevindt, dat een samenleven onmogelijk is? En\ndit kan altijd gebeuren...."\n\nKarenin zuchtte zwaar.\n\n"Hier is maar dit eene te bedenken: of een der echtgenooten weer\ntrouwen wil. Zoo niet, dan is alles zeer eenvoudig," ging Stipan voort,\nterwijl hij zich meer on meer van zijn bevangenheid losmaakte.\n\nKarenin mompelde met opgewonden gelaat iets bij zich zelf, maar\nantwoordde niet. Alles, wat zijn zwager zoo eenvoudig voorkwam, had\nhij zich zelf reeds zoo dikwijls gezegd. Maar dat was niet slechts\nniet eenvoudig, maar volslagen onmogelijk. Een scheiding, waarvoor\nvolgens de wetten een reden bestaan moest, kwam hem nu onmogelijk voor,\ndaar van de eene zijde het gevoel van eigenwaarde en achting voor\nden godsdienst niet veroorloofden de beschuldiging van gefingeerde\nechtbreuk op zich zelf te nemen, en van den anderen kant kon hij nog\nminder toelaten, dat de vrouw, die hij beminde en die hij vergeven had,\naangeklaagd en beschimpt werd. De wettige scheiding was onmogelijk,\nook nog om andere gewichtige redenen.\n\n"Wat zou er, ingeval van zulk een scheiding, van den zoon worden? Hem\nbij de moeder laten was onmogelijk; want deze gescheiden moeder zou\nweldra haar eigen onwettige familie hebben, waaronder de positie en\nopvoeding van den stiefzoon zeer waarschijnlijk betreurenswaardig\nzijn zou. Hem echter bij zich houden? Hij wist, dat dit van zijn kant\nwraakneming zou zijn, en deze wilde hij niet. Maar het meest onmogelijk\nkwam hem de scheiding om den wil van Anna zelf voor. Dolly\'s woord\nte Moskou, dat hij bij een scheiding slechts aan zich zelf dacht en\ndaarbij niet in aanmerking nam, dat hij er Anna door te gronde zou\nrichten, was hem in de ziel gevallen. En dit woord, in verband met\nzijn onbaatzuchtige, vergevensgezinde stemming en met zijn liefde\nvoor de kinderen, verstond hij nu op zijn wijze. Zijne toestemming\ntot scheiding beteekende voor hem zelf een ontzegging van het leven\nen van de kinderen, en voor haar, haar den laatsten steun op den weg\nvan het goede ontnemen en haar in het verderf storten. Gescheiden,\nzou zij zich, dat wist hij, met Wronsky vereenigen en deze verbintenis\nzou onwettig en misdadig zijn; want voor de echtbreukige vrouw bestaat\ner naar de wetten der kerk geen huwelijk, zoolang de echtgenoot leeft.\n\n"Zij zal zich met hem vereenigen en na een of twee jaren zal hij\nhaar weer verlaten of zij zal een nieuwe minnarij aanknoopen,"\ndacht Karenin. "En ik, omdat ik tot deze onwettige scheiding mijn\ntoestemming heb gegeven, zal de schuld van haar verderf dragen."\n\nHij geloofde dus geen woord van hetgeen Stipan zeide, op alles had\nhij vele tegenwerpingen, maar hij hoorde hem aan in het bewustzijn,\ndat zich in zijn woorden weder dat overmachtig ruw geweld deed hooren,\ndat zijn leven leidde en waarvoor hij eindelijk toch zou moeten bukken.\n\n"De vraag is nu deze, op welke voorwaarden ge u over een scheiding\nwilt verstaan. Zij maakt op niets aanspraak en waagt niet u om iets\nte verzoeken, zij laat alles aan uwe edelmoedigheid over."\n\n"Mijn God, mijn God! Waartoe dit?" dacht Alexei Alexandrowitsch,\nterwijl hij zich de details eener scheiding voorstelde, waarbij de\nman de schuld op zich nam, en met dezelfde beschaamde beweging, zooals\nWronsky eens voor hem stond, hief hij zijn handen voor het gelaat.\n\n"Je zijt opgewonden, dat begrijp ik. Maar als je het wel overlegt...."\n\n"Als u iemand op de rechter wang slaat, keer hem ook de linker toe, en\nontneemt u iemand den rok, laat hem ook den mantel...." dacht Alexei\nAlexandrowitsch: "Ja ja!" riep hij met zwakke, klagende stem uit:\n"Ik wil de schande op mij nemen en sta ook nog den zoon af; maar ... of\nhet niet beter is het niet te doen ... Overigens, doe, wat ge wilt!"\n\nEn terwijl hij zich van zijn zwager afwendde, opdat deze hem niet\nzien kon, ging hij op zijn stoel bij het venster zitten. Hij had een\nbitter, beschamend gevoel; maar tusschen dit verdriet en deze schaamte\nmengde zich een inwendige blijde ontroering over de grootheid van\nzijn ootmoed.\n\nOok Stipan was ontroerd en zweeg een poos. "Alexei Alexandrowitsch,\ngeloof mij, zij zal uw edelmoedigheid weten te waardeeren. Maar het\nis Gods wil," voegde hij er bij, doch nauwelijks had hij dit gezegd,\nof hij bedacht, dat het zeer afgezaagd en hier niet gepast was,\nen het kostte hem moeite een glimlach terug te houden.\n\nKarenin wilde iets antwoorden, maar zijn ontroering belette het hem.\n\n"Het is een fatale zaak, een ongeluk, dat moet men erkennen." sprak\nStipan. "Maar ik beschouw het als een onveranderlijke daadzaak,\nen ik zal trachten u en haar te helpen."\n\nToen hij de kamer verliet, was hij ontroerd, maar dat weerhield hem\nniet met het gevolg van zijn pogen tevreden te zijn, want hij was\novertuigd, dat zijn zwager zijn woord niet zou terugnemen. Bij deze\nvoldoening kwam nog een ander genoegen, want hij kreeg den inval,\ndat hij, als deze aangelegenheid zou zijn afgeloopen, zijn vrouw en\nzijn kennissen de vraag wilde voorleggen: "Welk onderscheid is er\ntusschen mij en een veldmaarschalk? De veldmaarschalk manoeuvreert\nen niemand is daarmede geholpen, en ook ik heb gemanoeuvreerd en drie\nzijn er door geholpen; of beter: welke overeenkomst is er tusschen mij\nen een veldmaarschalk, als ...? Nu, ik zal het nog beter uitdenken,"\nzeide hij met een tevreden lachje.\n\n\n\n\n\nXVIII.\n\n\nWronsky\'s verwonding was, al was het hart niet getroffen,\ngevaarlijk. Eenige dagen zweefde hij tusschen leven en dood. Toen\nhij voor de eerste maal weer tot bewustzijn kwam, bevond Warja zich\nalleen bij hem in de kamer.\n\n"Warja," zeide hij en zag haar somber aan, "ik heb mij toevallig\ngewond; zoo moet gij tot allen zeggen en niet meer daarvan spreken. Het\nis te dom!"\n\nZonder hem een antwoord te geven, boog Warja zich over hem heen en\nzag hem verheugd in het gelaat. Zijn oogen stonden helder en zonder\nteeken van koorts; maar zij hadden een sombere uitdrukking.\n\n"Nu Goddank!" zeide zij, "hebt ge geen pijn meer?"\n\n"Hier nog een weinig." Hij wees op zijn borst.\n\n"Wacht een oogenblik; ik zal u verbinden."\n\nHij drukte zwijgend de breede kaken opeen en zag haar aan, terwijl zij\nhem verbond. Toen zij daarmede gereed was, zeide hij: "Ik phantaseer\nniet. Zorg er voor, dat men niets anders van mij zegt, dan dat ik\nmij toevallig verwond heb."\n\n"Niemand spreekt daarover. Maar ik hoop, dat je niet weer toevallig\nop je zelf schieten zult."\n\n"Ik zal het wel niet weer doen; maar beter was het!" En hij lachte\nsomber.\n\nIn weerwil van deze woorden en van dit lachen, waardoor Warja zeer\nverschrikt was, gevoelde hij toch, toen de ontsteking had opgehouden en\nde genezing begonnen was, dat hij zich van een deels zijns kommers had\nontlast; alsof hij zich door deze daad van de schande en vernedering,\ndie hem te voren drukten, rein gewasschen had. Hij kon nu weer met\nkalmte aan Alexei Alexandrowitsch denken; hij erkende diens groote\nedelmoedigheid zonder zich daardoor vernederd te gevoelen. Buitendien\nkwam hij ook nu weer in het oude vaarvater zijns levens. Hij zag de\nmogelijkheid om de menschen weder zonder gevoel van schaamte in de\noogen te kunnen zien en kon zich weer door zijn voormalige gewoonten\nlaten leiden. Slechts een gevoel kon hij, ofschoon hij het voortdurend\nbestreed, niet uit zijn hart rukken: een aan wanhoop grenzend leedwezen\n_haar_ voor immer in het verderf te hebben gestort. Dat hij zich nu,\nnadat hij zijn schuld had gedelgd, geheel van haar losmaken en zich\nniet meer tusschen haar en haar echtgenoot dringen zou, stond bij hem\nvast; maar hij kon toch het leedwezen over haar verlies niet uit zijn\nhart rukken, hij kon de herinnering niet bannen aan de oogenblikken\nvan geluk, die hij bij haar had genoten, die hij toen te weinig had\nweten te waardeeren en die hem nu met hun bekoorlijkheid in zijn\nverbeelding vervolgden.\n\nSerpuchowsky bewerkte voor hem een verplaatsing naar Taschkent en\nWronsky was zonder wankelen aanstonds bereid daaraan te voldoen. Maar\nhoe meer het oogenblik van vertrek naderde, des te zwaarder scheen\nhem het offer, dat hij meende aan zijn plicht te moeten brengen.\n\nZijn wond was genezen en hij ging reeds uit om de voorbereidselen\nvoor zijn vertrek te maken.\n\n"Slechts eenmaal zou ik haar gaarne zien, dan zal ik mij gewillig in\nballingschap begraven en sterven," dacht hij en aan deze gedachte\nhad hij bij een zijner afscheidsbezoeken woorden gegeven. Met dit\nbericht was Betsy naar Anna gegaan en had hem haar afwijzend antwoord\nteruggebracht.\n\n"Des te beter!" dacht Wronsky bij dit bericht; "het was slechts een\nzwakheid, die mij mijn laatste krachten zou gekost hebben."\n\nDen volgenden dag kwam Betsy bij hem en meldde hem, dat zij\nvan Oblonsky het bepaald bericht had ontvangen, dat Karenin zijn\ntoestemming tot echtscheiding had gegeven. Hij zou haar derhalve nu\nkunnen zien.\n\nZonder van Betsy afscheid te nemen, al zijn goede voornemens vergetend,\nzonder te vragen, of hij gelegen kwam of waar zich haar echtgenoot\nbevond, ijlde hij naar Karenins huis. Hij stoof de trap op, op niets\nof niemand acht slaande, en bijna galoppeerend snelde hij haar kamer\nbinnen. Zonder te bedenken en zonder er op te letten, of ook iemand\nanders tegenwoordig was, omhelsde hij haar en bedekte haar gelaat,\nhaar hals en haar armen met kussen.\n\nAnna had zich op dit wederzien voorbereid; zij had overlegd, hoe zij\nmet hem zou spreken, maar zijn onstuimige hartstocht sleepte haar\nmede, zoodat zij niets kon zeggen. Zij wilde hem en zich zelf tot\nkalmte brengen, maar dat was nu te laat. Zijn opgewondenheid deelde\nzich ook aan haar mede, en haar lippen beefden zoo, dat zij niet\nvermocht te spreken.\n\n"Ja, ge hebt mij veroverd en ik ben nu geheel de uwe!" zeide zij\neindelijk en drukte zijn handen tegen haar borst.\n\n"Zoo moest het komen!" antwoordde hij. "En zoo moet het blijven,\nzoolang wij leven. Nu weet ik dat!"\n\n"Dat is waar!" zeide zij, terwijl zij allengs bleeker en bleeker werd\nen intusschen zijn hoofd omvat hield. "Maar na al wat gebeurd is,\nblijft daarin toch iets ontzettends."\n\n"Dat zal voorbijgaan!" zeide hij. "Alles zal voorbijgaan, en dan zullen\nwij gelukkig zijn! Onze liefde zal, zoo mogelijk, juist omdat daarbij\nwat ontzettends is, nog sterker worden," en hij hief het hoofd op en\nliet lachend zijn witte tanden zien.\n\nEn zij moest met een lachje het zijne beantwoorden, niet om zijn\nwoorden, maar om zijn verliefde oogen. Zij nam zijn hand en streelde\ndaarmede haar kort haar en koude wangen.\n\n"Je bent met dat korte haar nauwelijks te herkennen. Je bent nog\nschooner geworden. Net een jongen. Maar wat ben je bleek."\n\n"Ja, ik ben nog steeds zeer zwak," zeide zij lachend en weder beefden\nhaar lippen.\n\n"Wij gaan naar Italie; daar zult ge weer beter worden."\n\n"Is het mogelijk, dat wij zullen zijn als man en vrouw? Ik met u\nalleen?" zeide zij en zag hem in de oogen.\n\n"Ik zou niet weten, hoe het anders zijn kon."\n\n"Stiwa heeft mij gezegd, dat--hij met alles instemde; maar ik kan zijn\nedelmoedigheid niet aannemen," zeide zij en zag nadenkend zijn gelaat\nvoorbij. "Ik dring op geen scheiding aan, mij is alles hetzelfde. Ik\nlaat hem zelfs mijn zoon! Wat dunkt je?"\n\nHij begreep niet, hoe zij in dit eerste oogenblik van hun wederzien\naan haar zoon en aan de scheiding denken kon. Alsof dat niet alles\nonverschillig was!\n\n"Spreek daar niet van! Denk er niet aan," zeide hij en keerde haar hand\nin de zijne om. Hij wilde haar opmerkzaamheid weer tot zich trekken,\nmaar zij vermeed steeds hem aan te zien.\n\n"Ach, waarom ben ik maar niet gestorven? Het ware beter geweest!" zeide\nzij en zonder dat zij snikte, vloeiden de tranen over haar wangen,\nmaar zij deed moeite een opgeruimde uitdrukking aan haar gelaat te\ngeven om hem niet te bedroeven.\n\nVolgens zijn vroegere levensopvatting zou het voor Wronsky beschamend\nen onmogelijk geweest zijn, zijn evenzoo met eer als met gevaar\nverbonden verplaatsing naar Taschkent af te wijzen; maar nu zag hij er\nzonder aarzelen af, en daar hij bemerkte, dat hooggeplaatste personen\ndaarover ontevreden waren, verliet hij geheel den militairen dienst.\n\nEen maand later bleef Alexei Alexandrowitsch in zijn woning alleen\nmet zijn zoon. Anna en Wronsky waren op weg naar het buitenland,\nzonder dat een scheiding, waarvan zij uitdrukkelijk had afgezien,\nhad plaats gevonden.\n\n\n\n\n\nXIX.\n\nVorstin Tscherbatzky achtte het onmogelijk het huwelijk te laten\nvoltrekken voor de groote vasten, en wel wegens den uitzet, waarvan\nvoor dien tijd, dat is binnen vijf weken, nauwelijks de helft gereed\nkon zijn. Zij moest echter toestemmen, dat men, indien men wachtte\ntot Paschen, gevaar liep door een sterfgeval verhinderd te worden,\nwant een oude tante van den vorst was gevaarlijk ziek. Men sloeg\ndus een middelweg in door te besluiten, dat het huwelijk zou plaats\nhebben voor de vasten, maar dat men slechts een gedeelte van den\nuitzet onmiddellijk zou ontvangen en de rest na de bruiloft. Het\njonge paar was voornemens, dadelijk na de plechtigheid naar het\nland te vertrekken en had dus niet veel noodig. De vorstin was\nverontwaardigd Lewin onverschillig te zien voor al deze belangen;\nals altijd half dwaas, ging hij voort zijn geluk en zijn persoon te\nbeschouwen als het middelpunt, het eenige doel der schepping; om zijn\nzaken bekommerde hij zich niet, hij liet ze over aan de zorg zijner\nvrienden, overtuigd, dat zij alles ten beste zouden schikken. Zijn\nbroeder Sergej, Stipan Arkadiewitsch en de vorstin leidden hem geheel;\nhij vergenoegde zich met goed te keuren, wat men hem voorsloeg.\n\nZijn broeder leende het geld, dat hij noodig had; de vorstin raadde\nhem aan Moskou na de bruiloft te verlaten, Stipan Arkadiewitsch was\nvan gevoelen, dat een reis in den vreemde gepast zou zijn. Hij stemde\nalles toe.\n\n"Beveelt wat u goeddunkt," dacht hij, "ik ben gelukkig, en wat gij\nook beschikt, mijn geluk zal er niet meer of niet minder door zijn."\n\nMaar toen hij Stipans idee aan Kitty mededeelde, hoorde hij met\nverwondering, dat zij dit ontwerp niet goedkeurde en dat zij voor\nde toekomst wel bepaalde plannen had. Zij wist, dat Lewin te huis\nop zijn goederen ernstige belangen had, en deze belangen, die zij\nniet begreep of trachtte te begrijpen, schenen haar zeer gewichtig\nte zijn; ook wenschte zij geen reis in het buitenland, maar gaf\ner de voorkeur aan zich dadelijk in hun werkelijke woonplaats te\ninstalleeren. Deze zeer bepaalde beslissing verraste Lewin, en als\naltijd onverschillig voor de details, verzocht hij Stipan, met den\nsmaak, die hem kenmerkte, het toezicht te houden over de verfraaiing\nvan zijn huis op Pokrowka. Dat was juist een kolfje naar zijn hand.\n\n"A propos," zeide Stipan eens, nadat hij buiten alles had geregeld,\n"heb je het attest van de biecht?"\n\n"Neen, waarom?"\n\n"Zonder dat kan men niet trouwen."\n\n"Ai, Ai!" riep Lewin uit, "denk eens: in negen jaren heb ik niet\ngebiecht! Ik heb er zelfs niet aan gedacht!"\n\n"Dat is wat moois," zeide Stipan lachend; "en jij bejegent mij als een\nnihilist! Maar dat kan zoo niet gaan. Je moet je godsdienstplichten\nvervullen."\n\n"Wanneer? Wij hebben maar vier dagen meer!"\n\nStipan schikte deze zaak gelijk de andere, en Lewin begon zijn\ngodsdienstplichten te vervullen. Zelf ongeloovige, eerbiedigde hij\ntoch de overtuiging van anderen, en vond het hard tegenwoordig te zijn\nbij en deel te nemen aan godsdienstplechtigheden, waaraan hij niet\ngeloofde. In zijn teedere en sentimenteele gemoedsstemming, waarin hij\nnu verkeerde, was hem de dwang om te veinzen zeer hatelijk. Hoe! spelen\nmet heilige dingen, liegen, nu zijn hart zich had geopend, nu hij zich\nte midden van zijn volle glorie gevoelde! was dit mogelijk? Maar wat\nhij deed om Stipan te dringen een middel te zoeken om een attest te\nbekomen zonder gedwongen biechten--deze bleef onverbiddelijk.\n\n"Wat doet \'t er toe? Twee dagen gaan spoedig voorbij en je hebt te\ndoen met een goedigen grijsaard, die je dezen tand wel zal trekken\nzonder pijn."\n\nLewin deed onder de eerste mis, waarbij hij tegenwoordig was, zijn\nbest om zich de godsdienstige indrukken van zijn jeugd te herinneren,\ndie tusschen de zestien en zeventien jaar bij hem zeer levendig\ngeweest waren, maar hij slaagde er niet in. Hij trachtte toen de\ngodsdienstvormen te beschouwen als een oud gebruik, zonder zin,\nongeveer als de gewoonte om visites te maken; dit gelukte hem evenmin,\nwant, zooals de meesten zijner tijdgenooten, verkeerde hij in een vagen\ntoestand ten opzichte van godsdienstige waarheden, en niet in staat om\nze te gelooven, was hij het evenmin om ze geheel te onderwerpen. Deze\nverwarring van gevoelens veroorzaakte hem gedurende den tijd, die aan\nzijn devotie\'s gewijd was, eene beschamende verlegenheid; handelen\nzonder overtuigd te zijn, dit was--zoo riep hem zijn geweten toe--een\nslechte, leugenachtige daad.\n\nOm niet in lijnrechten strijd te zijn met zijn overtuiging, trachtte\nhij eerst den een of anderen zin aan het kerkelijk ritueel toe\nte kennen, maar bespeurende, dat hij kritiseerde in plaats van te\nbegrijpen, deed hij zich geweld aan om niet meer te hooren, ten einde\nzich over te geven aan de intieme gedachten, die zich gedurende zijn\nlange bezoeken in de kerk van hem meester maakten.--De mis, de vesper\nen de avondgebeden gingen op die wijze voorbij; den volgenden morgen\nstond hij vroeg op en kwam tegen acht uur nuchter in de kerk voor de\nmorgengebeden en de biecht. De kerk was ledig; hij zag er niemand dan\neen soldaat, die bedelde, twee oude vrouwen en de hulpgeestelijken. Een\njong diaken kwam hem te gemoet; zijn lange, magere rug teekende\nzich door zijn dunnen priesterrok heen in twee scherpe helften\naf, hij naderde een tafeltje bij den muur en begon de gebeden te\nlezen. Lewin bleef rechtop achter hem staan en hoorde hem op haastigen\ntoon, met eentonige stem en afgebroken woorden lezen en telkens de\nwoorden herhalen: "Ontferm U over ons!" die als een nagalm klonken;\nhij trachtte zich te verzetten tegen het luisteren en beoordeelen,\nom niet gestoord te worden in zijn eigen aangename gedachten.\n\n"Welk een uitdrukking heeft zij in de handen," dacht hij, zich de\nsoiree van den vorigen avond herinnerend, die hij met Kitty had\ndoorgebracht in een hoek van het salon bij een tafel. Hun gesprek\nwas niet van het minste belang; zij vermaakte zich met haar hand,\ndie op de tafel leunde, te openen en te sluiten, terwijl zij lachte\nom deze kinderachtigheid. Hij herinnerde zich deze hand te hebben\ngekust en er de lijnen van te hebben beschouwd.\n\n"Nog al _ontferm U over ons_," dacht Lewin het kruisteeken slaande\nen buigende tot op den grond, terwijl hij de lenige bewegingen van\nden voor hem staanden diaken gadesloeg, die zich ook nederboog.\n\n"Vervolgens heeft zij mijn hand genomen en ze op haar beurt\nonderzocht. Je hebt een fameuse hand, heeft ze mij gezegd." Hij\nbeschouwde zijn hand, vervolgens die van den diaken met stompe vingers.\n\n"Nu zal \'t spoedig uit zijn. Neen, hij begint weer te bidden. Ja toch,\nhij buigt tot op de steenen; dat is het einde."\n\nDe diaken ontving een billet van drie roebel, dat ongemerkt in\nzijn mouw gleed, en verwijderde zich haastig en deed zijn nieuwe\nschoenen klinken op de vloersteenen der ledige kerk; hij verdween\nachter het altaar, na Lewin te hebben beloofd hem in te schrijven\nvoor de biecht. Een oogenblik daarna kwam hij terug en gaf hem een\nteeken. Lewin naderde het koor, beklom eenige treden, keerde rechts\nom en zag den priester voor zich, een grijsaard van kleine gestalte\nmet een bijna witten baard, goedhartig en wat vermoeid van uitzicht,\ndie bij den koorlessenaar stond en in het misboek bladerde. Na Lewin\neven gegroet te hebben, begon hij de gebeden te lezen, terwijl hij,\naan het einde gekomen, zich tot aan den grond boog.\n\n"Christus is onzichtbaar bij uw biecht tegenwoordig," zeide hij zich\nnaar Lewin keerend en wees op het crucifix. "Gelooft gij in alles,\nwat de heilige apostolische kerk ons leert?" ging hij voort, zijn\nhanden onder de stola kruisende.\n\n"Ik heb getwijfeld, ik twijfel nog aan alles," zeide Lewin met een\nstem, die hem zelf onaangenaam in de ooren klonk, en toen zweeg bij.\n\nDe priester wachtte eenige seconden, sloot de oogen en zeide zeer snel:\n\n"Twijfelen is aan de zwakke menschheid eigen, wij moeten den Almachtige\nbidden, u te versterken. Welke zijn uw voornaamste zonden?"\n\nDe priester sprak in een adem door, alsof hij vreesde tijd te\nverliezen.\n\n"Mijn voornaamste zonde is de twijfel, die mij niet wil verlaten;\nik twijfel aan alles en bijna altijd."\n\n"Twijfelen is de zwakke menschheid eigen," herhaalde de priester;\n"waaraan twijfelt gij hoofdzakelijk?"\n\n"Aan alles. Ik twijfel somtijds zelfs aan Gods bestaan," antwoordde\nLewin bijna in weerwil van zich zelf verschrikt door de ongepastheid\ndezer woorden. Maar zij schenen op den priester niet den indruk te\nmaken, dien hij vreesde.\n\n"Welke gronden van twijfel aan het bestaan van God hebt gij dan?" vroeg\nde priester met een schier onmerkbaren glimlach.\n\nLewin zweeg.\n\n"Welken twijfel kunt gij hebben omtrent den Schepper, als gij Zijn\nwerken beschouwt? Wie heeft het hemelgewelf versierd met zijn sterren,\nde aarde getooid met al haar pracht. Hoe zouden al deze dingen bestaan\nzonder den Schepper?" En hij vestigde een ondervragenden blik op Lewin.\n\nLewin besefte de onmogelijkheid van een philosophische discussie met\neen priester en antwoordde op de laatste vraag:\n\n"Ik weet het niet."\n\n"Gij weet het niet? Maar waarom twijfelt gij dan, dat God alles\nheeft geschapen?"\n\n"Ik begrijp er niets van," antwoordde Lewin blozend, en gevoelde\nde ongerijmdheid der antwoorden, die in het tegenwoordig geval niet\nanders dan ongerijmd zijn konden.\n\n"Bid tot God, neem uw toevlucht tot Hem; de kerkvaders zelf hebben\ngetwijfeld en God gesmeekt hun geloof te versterken. De duivel is\nmachtig en wij moeten hem wederstaan. Bid tot God, bid tot God,\nbid tot God," herhaalde de priester zeer snel.\n\nToen bewaarde hij een oogenblik het zwijgen, alsof hij nadacht.\n\n"Gij zijt voornemens, zooals men mij gezegd heeft, een huwelijk te\nsluiten met de dochter van mijn parochiaan en geestelijken zoon,\nvorst Tscherbatzky?" liet hij met een glimlach volgen. "Dat is een\nvoortreffelijk meisje."\n\n"Ja," antwoordde Lewin blozend. "Wat heeft hij noodig zulke vragen\nbij de biecht te doen?" vroeg hij zich zelf.\n\nDe priester ging voort:\n\n"Gij denkt aan het huwelijk, en God zal u misschien nakomelingen\ngeven. Welke opvoeding zult gij uw kleine kinderen geven, als gij\ner niet toe komt de verzoekingen des duivels te overwinnen, die u\naanspoort tot ongeloof? Indien gij uw kinderen lief hebt, dan zult\ngij niet slechts wenschen hun rijkdom, weelde en aanzien na te laten,\nmaar als een goed vader zorgen voor het heil hunner ziel door het\nlicht der waarheid,--is dat niet zoo? Wat zult gij antwoorden, als\nhet onschuldig kind u vraagt: Vader, wie heeft alles gemaakt, wat\nmij bekoort op de aarde: het water, de bergen, de zon, de bloemen\nen planten? Zult gij het antwoorden: Ik weet het niet? Kunt gij\nontkennen, wat God in Zijn oneindige goedheid u heeft voor oogen\ngesteld? En indien het kind u vraagt: Wat staat mij te wachten na den\ndood? Wat zult gij het zeggen, als gij niets weet? Hoe zult gij het\nantwoorden? Zult gij het overgeven aan de verleiding der wereld en\ndes duivels? Dat is niet goed," zeide hij het hoofd op zijde buigend\nom Lewin aan te zien met zijn goedige, zachte en bescheiden oogen.\n\n"Gij gaat een phase van het leven in," vervolgde de priester, "waarin\nmen zijn richting moet kiezen en er zich aan houden. Bid God, dat Hij u\nhelpe en in Zijn barmhartigheid u ondersteune; en om te besluiten: Onze\nHeer en God, Jezus Christus, zal u in Zijn genade voor de menschheid\nvergeven, mijn zoon...." En de priester, de formulen der absolutie\nvoltooiend, gaf hem zijn zegen en liet hem gaan.\n\nLewin kwam dien dag verheugd in huis terug bij de gedachte, dat hij\nuit een valschen toestand was bevrijd zonder dat hij had behoeven te\nliegen. Hij droeg bovendien van het korte gesprek van den grijsaard\nden vagen indruk mede, dat hij in plaats van ongerijmdheden dingen\ngehoord had, die de moeite waard waren overdacht te worden.\n\n"Natuurlijk nu niet," dacht hij, "maar later."\n\nLewin gevoelde levendig, dat er in zijn ziel een nevelachtig, donker\ngebied was verborgen; en wat den godsdienst betrof, verkeerde hij\ngeheel in het geval van Swijaschsky en eenige anderen, wier begrippen\nzonder samenhang hem steeds onaangenaam troffen.\n\nDe soiree, die Lewin met zijn bruid bij Dolly doorbracht, was zeer\nvroolijk; hij vergeleek zich in zijn discours met Stipan Arkadiewitsch\nmet een hond, dien men africht om door een hoepel te springen, en die,\nverheugd dat hij eindelijk de les heeft begrepen, in zijn blijdschap\nkwispelstaartend op de tafel en op de vensterbank wil springen.\n\n\n\n\n\nXX.\n\n\nDe vorstin en Dolly namen nauwkeurig de vastgestelde gebruiken in\nacht, ook stonden zij Lewin niet toe op den trouwdag zijn bruid te\nzien; hij dineerde in zijn hotel met drie ongehuwde heeren, met wie\nhij toevallig te zamen was: Kattawassow, een vroegere makker van de\nuniversiteit, thans professor in de natuurkundige wetenschappen, die\nLewin ontmoet en hier heen gevoerd en uitgenoodigd had op het diner,\nTschirikow, zijn bruidsjonker vrederechter te Moskou en zijn metgezel\nop de berenjacht, en eindelijk Sergej Iwanowitsch.\n\nHet diner was zeer opgewekt. Sergej Iwanowitsch was in een goed humeur,\nen Katawassows originaliteit vermaakte hem buitengemeen; deze ziende,\ndat hij in den smaak viel, overtrof zich zelf en ook Tschirikow hielp\nvroolijk de conversatie onderhouden.\n\n"Daar is nu onze vriend Constantin Dimitritsch," zeide Katawassow op\nden langzamen spreektoon van den professor, die gewoon is, dat men\nnaar hem luistert, "de middeleeuwsche knaap van weleer! Ik spreek\nvan hem in het verledene, want hij bestaat niet meer. Toen hij de\nuniversiteit verliet, beminde hij de wetenschap en stelde belang in\nde menschheid; thans besteedt hij een gedeelte van zijn vermogens om\nzich illusies te maken, en het andere om aan zijn hersenschimmen een\nschijn van grond te geven."\n\n"Ik heb nimmer een beslister vijand van het huwelijk ontmoet dan u,"\nzeide Sergej Iwanowitsch.\n\n"Geenszins; ik ben eenvoudig deelgenoot in de vervulling van de\nalgemeene taak. Zij, die nergens geschikt voor zijn, zijn goed om de\nsoort te vermeerderen. De anderen moeten bijdragen tot de geestelijke\nontwikkeling, tot het geluk van hun natuurgenooten. Dat is mijn\ngevoelen. Ik weet, dat een menigte lieden geneigd zijn deze beide\ntakken van arbeid te verwarren; maar ik behoor niet tot dat getal."\n\n""Wat zou ik dan blijde zijn, als ik hoorde, dat gij verliefd\nwaart!" riep Lewin uit. "Ik bid je, verzoek mij op je bruiloft."\n\n"Maar ik ben al verliefd."\n\n"Ja op de mollusken. Gij weet," zeide Lewin zich naar zijn broeder\nkeerende, "Michael Seminitsch schrijft een werk over de voeding en ..."\n\n"Ik bid je, haspel de zaken niet dooreen! Het doet er weinig toe wat\nik schrijf, maar het is waarheid, dat ik de mollusken bemin."\n\n"Dat zal je niet beletten een vrouw te beminnen."\n\n"Neen, maar mijn vrouw zou zich verzetten tegen mijn liefde voor\nde mollusken."\n\n"Waarom dat?"\n\n"Je zult het wel zien. Je houdt op dit oogenblik van de jacht, van\nde landbouwkunde; nu, wacht maar eens."\n\n"Ik heb vandaag Archi ontmoet," zeide Tschirikow; "hij beweert,\ndat men te Prudnow een menigte eilanden, zelfs beren vindt."\n\n"Je zult er jacht op maken zonder mij."\n\n"Zie je wel," zeide Sergej Iwanowitsch. "Wat de berenjacht betreft,\ndie kun je vaarwel zeggen; uw vrouw zal \'t niet toestaan."\n\nLewin glimlachte. De gedachte, dat zijn vrouw hem de jacht zou\nverbieden, scheen hem zoo bekoorlijk, dat hij gaarne voor altijd zou\nafzien van het pleizier een beer te ontmoeten.\n\n"Het gebruik om afscheid te nemen van zijn vrijgezelsleven is niet\nzinledig," zeide Sergej Iwanowitsch. "Hoe gelukkig men zich gevoelt,\nmen betreurt altijd zijn vrijheid."\n\n"Beken maar, dat zooals bij den bruidegom van Gogol het geval was,\nde lust bij u opkomt om uit het venster te springen."\n\n"Zeker, maar hij zal het niet bekennen," zeide Katawassow luid\nlachende.\n\n"Het venster is open ... vertrekken we naar Twer! Wij kunnen den beer\nin zijn hol vinden. Inderdaad, we kunnen den trein van vijf uur nog\nhalen," zeide Tschirikow glimlachende.\n\n"Welnu," antwoordde Lewin eveneens lachende, met de hand op het hart:\n"ik kan in mijn ziel niet het minste spoor van berouw over het\nprijsgeven van mijn vrijheid ontdekken."\n\n"Je ziel verkeert in zulk een chaos, dat je er in het eerste kwartier\nniets in onderscheiden kunt. Wacht tot \'t er wat meer helder wordt en\ndan zul je eens zien. Je bent een sujet, dat weinig hoop overlaat! Laat\nons drinken op je genezing."\n\nNa het diner gingen de gasten uiteen, omdat zij zich moesten omkleeden\nvoor de huwelijksplechtigheid.\n\nToen hij alleen was gebleven, vroeg Lewin zich zelf nog af, of hij\nwerkelijk de vrijheid betreurde, waarvan zijn vrienden zooeven hadden\ngesproken, en dit denkbeeld deed hem glimlachen.\n\n"De vrijheid? Waartoe de vrijheid? Het geluk bestaat voor mij in\nbeminnen, in de gedachte aan haar, in het verlangen naar haar, zonder\neenige vrijheid. Zie daar het geluk!"\n\n"Maar kan ik haar gedachten kennen, haar wenschen, haar gevoelens?" De\nglimlach verdween van zijn lippen. Hij verzonk in een diepe droomerij\nen gevoelde zich aangegrepen door vrees en twijfel.\n\n"En indien zij mij niet beminde? Indien zij mij enkel trouwde om te\ntrouwen? Indien zij dat deed zonder zedelijk besef? Misschien zal zij\nhaar dwaling inzien en, nadat zij met mij gehuwd is, begrijpen, dat\nzij mij niet bemint en mij niet kan beminnen?" En de voor Kitty meest\nkwetsende gedachten voeren hem door het hoofd; hij begon op nieuw,\nzooals een jaar vroeger, een geweldige jaloerschheid tegen Wronsky\nte gevoelen; zijn herinnering voerde hem terug naar dien avond,\ntoen hij hen op de soiree te zamen had gezien, en verdacht haar,\ndat zij hem nog niet geheel had vergeten.\n\n"Neen," dacht hij wanhopig van zijn stoel opstaande, "ik kan in dezen\ntoestand niet blijven; ik ga naar haar toe, ik zal met haar spreken\nen tot haar zeggen: \'Wij zijn vrij, is het niet beter niet verder\nte gaan? Alles is beter dan het ongeluk van een geheel leven, dan\nde schande en de ontrouw!\'" En buiten zich zelf, vol haat tegen de\nmenschheid, tegen zich zelf, tegen Kitty, snelde hij naar haar woning.\n\nHij trof haar aan bij een groote kist, bezig om met de kamenier\njaponnen van allerlei kleuren uit te spreiden op de vloer en op de\nruggen der stoelen.\n\n"Hoe?" riep zij met een van blijdschap stralend gelaat uit, toen zij\nhem zag. "Jij hier, jij zelf? Dat had ik niet gedacht. Ik ben bezig\nmijn meisjescostumes te verdeelen."\n\n"Ah, dat is goed!" antwoordde hij, de kamenier met een somberen\nblik aanziende.\n\n"Ga nu maar, Douniascha, ik zal je roepen," zeide Kitty; en dadelijk\ntoen zij was heengegaan, vroeg zij: "Wat is er?"--Zij was getroffen\nen verschrikt door het ontdaan uitzicht van haar bruidegom.\n\n"Kitty, ik word gepijnigd!" zeide hij op wanhopigen toon en bleef\nmet een smeekende houding om in haar oogen te lezen, voor haar staan.\n\nDeze heldere oogen, vol liefde hem aanziende, bewezen hem dadelijk,\nhoe ongegrond zijn vrees was, maar hij gevoelde een onweerstaanbare\nbehoefte om gerustgesteld te worden.\n\n"Ik ben gekomen om u te zeggen, dat het nog niet te laat is, dat\nalles nog kan worden hersteld."\n\n"Wat? Ik begrijp je niet. Wat bedoel je?"\n\n"Ik ... zooals ik honderdmaal dacht en zeide ... ik ben u niet\nwaardig. Ge hebt eerst niet kunnen toestemmen mij te trouwen. Bedenk\ndat wel. Gij bedriegt u misschien. Denk er goed over. Ge kunt mij\nniet beminnen ... Indien ... ge moet het liever bekennen ...." ging\nhij voort, zonder haar aan te zien. "Ik zal ongelukkig zijn, maar dat\nkomt er niet op aan; je moet zeggen wat je wenscht; alles is beter\ndan duurzame rampzaligheid! Nu, nu het nog tijd is...."\n\n"Ik begrijp je niet," antwoordde zij hem verschrikt aanziende;\n"wat wilt ge? Terugtrekken, afbreken?"\n\n"Ja, indien je me niet bemint."\n\n"Je raaskalt!" riep zij uit, blozende van opkomende drift. Maar op\nhet zien van zijn bedroefd gelaat verdween haar toorn, en de japonnen,\ndie de stoelen bedekten, wegstootend, kwam zij dicht bij hem.\n\n"Waar denk je aan? Zeg mij alles."\n\n"Ik denk, dat je mij niet kunt beminnen. Waarom zoudt ge mij beminnen?"\n\n"Mijn God! wat zal ik er aan doen?" zeide zij en brak in tranen uit.\n\n"Wat heb ik gedaan!" riep hij dadelijk, en zich voor haar op de knieen\nwerpend, bedekte hij haar handen met kussen.\n\nToen de vorstin vijf minuten later de kamer binnentrad, waren\nzij geheel verzoend. Kitty had haar bruidegom van haar liefde\novertuigd. Zij had hem uitgelegd, dat zij hem beminde, omdat zij hem\nvolkomen begreep, omdat zij wist, dat zij behoefte had om te beminnen,\nen dat al wat hij lief had goed en edel was.\n\nLewin vond de uitlegging volkomen afdoende. Toen de vorstin binnenkwam,\nwaren zij naast elkander op den grooten koffer gezeten, de japonnen\nbeschouwende en raadplegende over haar bestemming. Kitty wilde de\nbruine japon, die zij droeg toen Lewin haar hand vroeg, aan Douniascha\ngeven, en hij stond er op, dat zij ze aan niemand zou geven en dat\nDouniascha de blauwe zou bekomen.\n\n"Maar denk je er dan niet aan, dat, daar zij een brunette is, de\nblauwe haar misstaan zou? Ik heb aan dat alles gedacht."\n\nToen de vorstin vernam, waarom Lewin gekomen was, werd zij boos en\nlachte te gelijk; zij zond hem heen om zich te kleeden. want Charles\nzou dadelijk komen om Kitty te kappen.\n\n"Zij is buitendien al opgewonden genoeg," zeide zij; "zij eet niets\ndezer dagen, ook valt zij zichtbaar af; je zult haar nog geheel in de\nwar brengen met je dwaasheden! Kom maak je uit de voeten, mijn jongen."\n\nLewin kwam beschaamd en verlegen, maar gerustgesteld in het hotel\nterug. Zijn broeder, Darja Alexandrowna en Stipan wachtten hem reeds\nin groot toilet om hem te zegenen met de heiligenbeelden. Er was geen\ntijd te verliezen. Dolly moest naar huis om haar zoontje te halen,\ndie voor deze gelegenheid zorgvuldig van pommade voorzien en gefriseerd\nwas; het kind was belast om het heiligenbeeld voor bruid en bruidegom\nuit te dragen. Vervolgens moest er een rijtuig gezonden worden aan\nden bruidsjonker, terwijl de andere, die Sergej Iwanowitsch moest\ngeleiden, aan het hotel zou terugkomen. Er waren dien dag de meest\ningewikkelde combinaties in acht te nemen. Men moest zich haasten,\nwant het was al halfzeven.\n\nAan de plechtigheid van den zegen ontbrak de ernst. Stipan\nArkadiewitsch nam aan de zijde van zijn vrouw een plechtige en komieke\nhouding aan, hief het beeld op, dwong Lewin om zich diep neder te\nbuigen, terwijl hij hem zegende met een welwillenden en ondeugenden\nglimlach om de lippen; hij eindigde met hem driemaal te omhelzen,\nhetgeen ook Dolly haastig deed, daar zij moest vertrekken en vooral\nzorg had over de schikking met het rijtuig.\n\n"Wij zullen zoo doen: gij gaat hem halen met ons rijtuig, en misschien\nzal Sergej Iwanowitsch de goedheid hebben dadelijk te komen en het\nzijne terug te zenden\n\n"Best, met veel genoegen."\n\n"Wij zullen te zamen komen. Is de bagage verzonden?" vroeg Stipan\nArkadiewitsch.\n\n"Ja," antwoordde Lewin, en hij riep zijn bediende om hem te kleeden.\n\n\n\n\n\nXXI.\n\nDe schitterend verlichte kerk was sterk bezet, vooral door vrouwen;\nzij, die niet tot het binnengedeelte konden doordringen, woelden\ndooreen bij de vensters, verdrongen elkander en twistten om de beste\nplaatsen.\n\nMeer dan twintig rijtuigen stonden achter elkander in de straat onder\ntoezicht van gendarmen. Een commissaris van politie, onverschillig\nvoor de koude, bleef stand houden tusschen de colonnade, waar de\neene equipage na de andere elk oogenblik nu dames in groot toilet\nafzette, die de slepen harer japons ophielden, dan heeren, die het\nhoofd ontblootten om de heilige plaats binnen te gaan. Het licht\nder aangestoken lusters en waskaarsen voor de beelden overstroomde\nhet op rooden grond prijkend verguldsel, het snijwerk der heiligen,\nde groote zilveren kandelaars, de wierookvaten, de vaandels der\nzangers, de trappen van het koor, de verkleurde oude misboeken en het\npriestergewaad. Onder de elegante menigte aan de rechterzijde der kerk\nheerschte een halfluid gemompel; men sprak er met opgewektheid, en het\ndof gemurmel van deze gesprekken weerklonk zonderling onder het hooge\ngewelf. Telkens als de deur met een klagend geluid open ging, hield het\ngemurmel der stemmen op, en aller blikken richtten zich naar de deur,\nin de hoop het huwelijkspaar te zien verschijnen. Maar de deur was al\nmeer dan tienmaal geopend om doorgang te verleenen, hetzij aan den een\nof ander, die te laat was gekomen en zich ging voegen bij de groep aan\nde rechter zijde, hetzij aan eenige toeschouwers, die het gelukt was\nden commissaris van politie te bedriegen of te vermurwen. Vrienden\nen publiek hadden reeds alle toestanden van het wachten verduurd;\nmen had eerst geen gewicht gehecht aan de vertraging der gehuwden;\ndaarop had men zich steeds vaker omgewend, vragende wat de oorzaak zijn\nkon; eindelijk namen bloedverwanten en genoodigden het onverschillig\nvoorkomen aan van lieden, die geheel verdiept zijn in hun gesprekken,\nom zoo de onrust te ontveinzen, die zich van hen had meester gemaakt.\n\nDe aartsdeken, om te bewijzen, dat hij een kostbaren tijd verloor,\ndeed nu en dan de glasruiten trillen door ongeduldig te hoesten;\nde zich vervelende zangers beproefden op het koor hun stemmen;\nde priester zond sacristijns en diakenen om te informeeren naar\nde komst van den stoet en verscheen zelf in zijn lila soutane met\ngeborduurden gordel aan een der zijdeuren. Eindelijk zeide een dame,\nna op haar horloge te hebben gezien, tot een dame naast haar: "Dat\nwordt zonderling!" En dadelijk gaven alle genoodigden hun verwondering\nen ontevredenheid te kennen. Een der bruidsjonkers ging op tijding uit.\n\nGedurende dien tijd wachtte Kitty in haar witte japon, langen sluier\nen den krans van oranjebloemen op het hoofd en in gezelschap harer\nzuster Lwof en de assistent-moeder [11] in het salon te vergeefs,\ndat de bruidsjonker de aankomst van haar bruidegom kwam berichten.\n\nVan zijn zijde wandelde Lewin in zwarte pantalon, maar zonder vest of\njas de kamer van het hotel op en neder; telkens opende hij de deur\nom in den corridor te zien, dan keerde hij ontstemd terug en wendde\nzich met wanhopig gebaar tot Stipan Arkadiewitsch, die bedaard rookte.\n\n"Heb je ooit iemand in ongerijmder toestand gezien?"\n\n"Dat is waar," bevestigde Stipan Arkadiewitsch met zijn kalmen\nglimlach. "Maar wees gerust, men zal het dadelijk wel brengen."\n\n"Ja wel" zeide Lewin met moeite zijn woede bedwingend. En men kan\ndan nog met die ellendige open vesten niets beginnen. Onmogelijk,"\nging hij voort, de geheel verkreukelde plooien van zijn overhemd\nbeschouwende. En als nu mij koffers reeds naar het spoor verzonden\nzijn?" riep hij buiten zich zelf uit.\n\nToen de oude knecht Kosma op Lewins bevel al het goed van zijn meester\ningepakt en naar de Tscherbatzky\'s gebracht had, vanwaar het met den\nspoortrein moest worden verzonden, had hij er niet aan gedacht een\nschoon overhemd ter zijde te leggen. Datgene, wat Lewin sedert den\nmorgen droeg, was niet vertoonbaar; naar de Tscherbatzky\'s zenden zou\nte veel tijd vereischen; daar het Zondag was waren de magazijnen niet\nopen. Nu liet men een overhemd van Stipan Arkadiewitsch halen; het was\nvoor hem bespottelijk wijd en kort. Wanhopig door het ongeval, moest\nhij nu naar de Tscherbatzky\'s zenden om een koffer te openen. Derhalve\nliep de ongelukkige bruidegom, terwijl men hem in de kerk wachtte,\ndoor zijn kamer heen en weer, als een wild dier in zijn kooi.\n\nEindelijk stormde de schuldige Kosma buiten adem de kamer binnen met\neen overhemd in de hand.\n\n"Ik ben juist nog bij tijds gekomen, men stond op het punt de bagage\nnaar het spoor te brengen."\n\nDrie minuten later liep Lewin met groote stappen door den corridor,\nzonder op het horloge te zien om niet zijn kwelling te vermeerderen.\n\n"Je kunt er niets aan veranderen," troostte Stipan Arkadiewitsch,\ndie hem langzaam en glimlachend volgde. "Ik zeg u, dat alles zich\nwel zal schikken."\n\n\n\n\n\nXXII.\n\n"Dat zijn ze. Kijk, daar. Welke? Is het de jongste? En zij, men zou\ndenken, dat ze half dood is!" mompelde men onder de menigte, toen\nLewin met zijn bruid binnentrad.\n\nStipan Arkadiewitsch verhaalde zijn vrouw de oorzaak der vertraging en\neen lachend gefluister ging door de geheele groep der genoodigden. Wat\nLewin betreft, hij zag niets of niemand en wendde zijn oogen niet\naf van zijn bruid. Kitty was onder haar bruidskrans minder schoon\ndan gewoonlijk, en algemeen vond men haar minder bevallig; maar zoo\nwas niet de meening van Lewin. Hij beschouwde haar hoog kapsel,\nhaar bloemen, haar witten sluier, het garnituur van haar japon,\ndat zedig haar langen teederen hals omsloot en dien van voren een\nweinig onbedekt liet, haar buitengewoon fijne taille--en zij scheen\nhem schooner dan ooit. Het was echter niet de Parijsche japon, noch\nhet geheel van haar tooi,--die niets aan haar schoonheid toevoegde;\nhet was de uitdrukking van dit bekoorlijk gelaat, haar blik, haar\nlippen met haar uitdrukking van onschuld en oprechtheid, die onder\nal dien toestel was bewaard gebleven.\n\n"Ik dacht, dat je de vlucht hadt genomen," zeide zij lachend tot hem.\n\n"Wat mij overkomen is, is zoo dwaas, dat ik mij schaam er over te\nspreken!" antwoordde hij blozend en wendde zich tot Sergej Iwanowitsch.\n\n"Ze is mooi, je geschiedenis van het overhemd!" zeide deze, het hoofd\nmet een glimlach opheffend.\n\n"Ja, ja," antwoordde Lewin, zonder een woord te begrijpen van hetgeen\ntot hem gezegd werd.\n\n"Kostja, nu is het oogenblik gekomen om een zeer gewichtig besluit te\nnemen," kwam Stipan Arkadiewitsch hem zeggen, zich houdend of hij in\ngroote verlegenheid verkeerde; "de vraag is ernstig en gij zult er al\nhet gewicht van gevoelen. Men komt mij vragen, of de kaarsen nieuw of\nreeds gebruikt moeten zijn; het maakt een verschil van tien roebel,"\nvoegde hij er bij, op het punt van te lachen. "Ik heb het beslist,\nmaar ik weet niet of je het zult goedkeuren."\n\nLewin begreep, dat het een grapje gold, maar kwam er niet toe om\nte lachen.\n\n"Wat besluit je? nieuw of aangebrand? ziedaar de vraag."\n\n"Ja, ja, nieuw."\n\n"Best, de vraag is beslist," zeide Stipan. "Wat beteekent een mensch\ntoch weinig in zulk een positie," mompelde hij tegen Tschirikow,\nterwijl Lewin na hem een verstrooiden blik te hebben toegeworpen,\nzijn bruid naderde.\n\n"Geef acht, Kitty! zet het eerst uw voet op het tapijt," zeide gravin\nNordstone, terwijl ze bij haar kwam....\n\n"Gij maakt het mooi!" liet zij zich tot Lewin wendend er op volgen.\n\n"Zijt ge niet bevreesd?" vroeg Maria Dimitriewna, een oude tante.\n\n"Ben je niet een weinig koud? Je bent bleek. Ga een oogenblik\nzitten!" zeide madame Lwof, haar schoone armen opheffend om een kleine\nafwijking, die in het kapsel harer zuster ontstaan was, te herstellen.\n\nDolly naderde haar op haar beurt en wilde spreken, maar de ontroering\nbelette het haar, en zij begon zenuwachtig te lachen.\n\nKitty beschouwde hen, die haar omringden, met een even afgetrokken\nvoorkomen als Lewin.\n\nIntusschen hadden de hulpgeestelijken zich in hun kerkelijk gewaad\ngekleed, en de priester, vergezeld van den diaken, kwam zich voor den\nlessenaar plaatsen, die bij den ingang van het Allerheiligste stond;\nhij richtte eenige woorden tot Lewin, welke deze niet begreep.\n\n"Neem uw bruid bij de hand en treed nader," fluisterde een bruidsjonker\nhem in.\n\nNiet in staat te bevatten, wat men van hem verlangde, deed Lewin het\ntegenovergestelde. Eindelijk, op het oogenblik dat men, ontmoedigd,\nhem aan zijn eigen ingeving wilde overlaten, begreep hij, dat hij,\nzonder van houding te veranderen, met zijn rechterhand de hand zijner\nbruid moest nemen. De priester deed daarop een paar stappen en bleef\nvoor den lessenaar staan. De aanverwanten en de genoodigden volgden\nhet jonge paar; er verspreidde zich een gemurmel van stemmen en het\ngeruisen van japonnen. Iemand boog zich om den sleep der bruid terecht\nte brengen, vervolgens ontstond er zulk een diepe stilte in de kerk,\ndat men de druppels was van de kaarsen kon hooren vallen.\n\nDe oude priester met een kapje op het witte haar, dat blonk als\nzilver, trok zijn kleine gerimpelde handen van onder den met zilverstof\nversierden breeden kasuifel, waarop een gouden kruis prijkte, naderde\nden lessenaar en bladerde in het misboek.\n\nStipan Arkadiewitsch kwam hem iets toefluisteren, gaf Lewin een teeken\nen trok zich terug.\n\nDe priester stak twee met bloemen versierde kaarsen aan, en ze in\nde rechterhand houdend, zonder zich er om te bekommeren, dat het\nwas er afdroop, wendde hij zich tot het jonge paar. Het was dezelfde\ngrijsaard, die Lewin de biecht had afgenomen. Nadat hij een oogenblik\nbeide met zijn treurige en vermoeide oogen had aangezien, zegende hij\nmet de rechterhand de bruid, daarop liet hij ze met een bijzondere\nteederheid een poos op Kitty\'s gebogen hoofd rusten, gaf de waskaars\nover, verwijderde zich langzaam en nam het wierookvat.\n\n"Is dat alles wel werkelijkheid?" dacht Lewin, wierp van ter zijde\neen blik op zijn bruid en bemerkte aan de beweging harer lippen en\naan haar oogwimpers, dat zij zijn blik gevoelde. Zij hief het hoofd\nniet op, maar hij hoorde een onderdrukten zucht en zag haar in een\nlangen handschoen gestoken hand beven, terwijl zij de kaars vasthield.\n\nAlles verdween plotseling uit zijn herinnering: zijn te late komst,\nde ontevredenheid zijner vrienden, de dwaze geschiedenis van het\noverhemd; hij gevoelde niets dan een aandoening van schrik en vreugde.\n\nDe aartsdiaken in dalmatica van zilverlaken, een schoon man, met\nhet haar in tweeen gescheiden, naderde hen, nam met een vlugge,\ngemakkelijke beweging de stool op en bleef voor den priester staan.\n\n"Heer, schenk ons Uwen zegen!" sprak hij langzaam, en de woorden\nklonken plechtig door de ruimte.\n\n"Dat de Heer u zegene nu en in alle eeuwigheid," antwoordde de oude\npriester met een zachte en musicale stem, terwijl hij voortging in\nhet boek te bladeren.\n\nEn het antwoord, door het onzichtbaar koor gezongen, vulde de kerk met\neen omvangrijken en vollen toon, die sterker werd, toen een oogenblik\nophield en eindelijk zacht wegstierf.\n\nMen bad, als gewoonlijk, voor de eeuwige rust en het heil der zielen,\nvoor de synode en den czaar, vervolgens ook voor Gods dienstknecht\nen dienstmaagd, Constantijn en Catharina.\n\n"Laat ons God bidden om hun Zijn liefde, Zijn vrede en Zijn hulp te\nschenken," scheen de geheele menigte door de stem van den aartsdiaken\nte zeggen.\n\nLewin hoorde deze woorden en was er door getroffen.\n\n"Hoe hebben zij begrepen, dat datgene, waaraan ik juist behoefte heb,\nhulp is, ja hulp? Wat weet ik wat kan ik zonder hulp?" dacht hij en\nherinnerde zich zijn twijfelingen en de nog onlangs gevoelde onrust\nen ontroering.\n\nToen de diaken had geeindigd, wendde de priester zich tot het\nhuwelijkspaar met een boek in de hand:\n\n"Allerhoogste God, die door een onverbreekbaren band hen vereenigt,\ndie gescheiden waren, zegen Uw dienstknecht Constantijn en Uw\ndienstmaagd Catharina en stort Uw weldaden over hen uit. In den naam\ndes Vaders, des Zoons en des Heiligen Geestes, nu en altijd tot in\nalle eeuwigheid...."\n\n"Amen," zong het onzichtbare koor.\n\n"Die door een onverbreekbaren band hen vereenigt, die gescheiden\nwaren!" Wat beantwoordden deze diepzinnige woorden aan hetgeen men op\ndit oogenblik gevoelt!--"Zou zij ze begrijpen zooals ik?" dacht Lewin.\n\nUit de beteekenis van Kitty\'s blik besloot hij, dat zij het begreep\ngelijk hij; maar hij bedroog zich: overstelpt door het gevoel, dat\nmeer en meer haar hart veroverde en vervulde, had zij den kerkdienst\nnauwelijks gevolgd. Zij smaakte de groote vreugde eindelijk verkregen\nte hebben, wat sedert zes weken beurtelings haar gelukkig gemaakt en\nverontrust had. Sedert het oogenblik, waarin zij, gekleed in haar\nbruine japon, Lewin was genaderd om zich geheel aan hem te geven,\nwas--zij gevoelde het--het verledene uit haar ziel gerukt en had\nplaats gemaakt voor een nieuw bestaan, zonder dat haar uitwendig\nleven was veranderd. Deze zes weken waren een tijdstip geweest,\neven gelukzalig als zwellend. Al haar hoop en verlangen vereenigde\nzich op een onbegrijpelijke wijze op dezen man, tot wien een gevoel\nhaar dreef, dat zij nog minder begreep en die, haar bij afwisseling\nnu aantrekkende dan afstootende, haar een volkomen onverschilligheid\nvoor haar verleden inboezemde. Haar gewoonten van weleer, de dingen,\ndie zij had bemind, tot haar ouders toe, die haar ongevoeligheid\nbedroefde,--niets van haar vorig loven bestond nu meer; en hoewel\nverschrikt over deze verandering, verheugde zij zich over het gevoel,\ndat er de oorzaak van was. Maar kon zij zich nu van dat nieuwe leven,\ndat nog niet was aangevangen, een juist begrip vormen? Geenszins;\nhet was een zachte en verschrikkende verwachting van het nieuwe, het\nonbekende, en deze verwachting, evenals het leedwezen van het verledene\nniet te kunnen betreuren, ging nu een einde nemen! Zij was bevreesd,\ndit was natuurlijk, maar het tegenwoordig oogenblik was toch slechts\nde wijding van het uur, dat reeds voor zes weken haar lot beslist had.\n\nDe priester, zich naar den lessenaar keerende, had moeite Kitty\'s\nkleinen ring aan het eerste lid van Lewins vinger te steken.\n\n"Ik vereenig u, Constantijn, dienstknecht van God, met Catharina,\ndienstmaagd van God," en hij herhaalde dezelfde formule, terwijl hij\neen grooten ring aan Kitty\'s kleinen, fijnen vinger liet glijden.\n\nDe gehuwden trachtten te begrijpen, wat men van hen wilde, maar\nvergisten zich telkens, en de priester wees hen met zachte stem\nterecht. Men glimlachte en fluisterde rondom hen, maar zij bleven\nernstig en eerbiedig.\n\n"O God, die in het begin der wereld den man hebt geschapen," ging de\npriester voort, "en hem de vrouw hebt gegeven tot een onafscheidelijke\nhulpe, zegen Uw dienstknecht Constantijn en Uw dienstmaagd Catharina,\nvereenig de zielen dezer echtelieden en stort in hun hart het geloof,\nden vrede, de liefde."\n\nLewin voelde zijn borst zwellen, onwillekeurige tranen kwamen in zijn\noogen, en al zijn voorstellingen van het huwelijk en van de toekomst\nverdwenen. Hetgeen nu vervuld werd, had voor hem een strekking,\ndie hij tot hiertoe niet had begrepen en nu minder begreep dan ooit.\n\n\n\n\n\nXXIII.\n\nBijna de geheele groote wereld van Moskou was by het huwelijk\ntegenwoordig. Onder deze menigte fraai gekleede dames en heeren met\nwitte dassen werd veel gefluisterd, door de heeren vooral, want de\ndames waren verdiept in de beschouwing der honderd details dezer\nplechtigheid, waarin zij het hoogste belang stelden.\n\nEen groep intiemen omringde de bruid, en daaronder bevonden zich\nhaar beide zusters, Dolly en madame Lwof, die uit het buitenland\nwas gekomen.\n\n"Waarom is Maria bij een huwelijk in lila verschenen? Dit is bijna\nrouwkleeding," zeide madame Korsunsky.\n\n"Bij haar teint staat dat goed," antwoordde mevrouw Drubetzky. Maar\nwaarom kiest men den avond voor die plechtigheid. Daaruit spreekt de\nman van zaken."\n\n"Dat maakt meer effect. Ik ben ook \'s avonds getrouwd," zeide mevrouw\nKorsunsky met een zucht, en herinnerde zich, hoe schoon zij toen was\nen hoe bespottelijk verliefd haar man zich aanstelde. Dat alles was\nwel veranderd!\n\n"Men beweert, dat zij, die meer dan tienmaal in hun leven bruidsjonkers\ngeweest zijn, nimmer trouwen; ik heb me op die wijze tegen het huwelijk\nwillen assureeren, maar de plaats was bezet," zeide graaf Senjawin\ntot de jonge prinses Tscharsky, de vues op hem had.\n\nDeze antwoordde slechts door een lach. Zij beschouwde Kitty en dacht\nwat zij zou doen, als zij op haar beurt met Senjawin in denzelfden\ntoestand verkeerde; wat zou zij zich dan wreken over zijn gekscheren!\n\nTscherbatzky vertrouwde aan een oude hofdame der keizerin zijn\nvoornemen om den krans te plaatsen op Kitty\'s chignon ten einde haar\ngeluk aan te brengen.\n\n"Waartoe die chignon?" antwoordde zij, vast besloten, indien de\nweduwnaar, op wien zij het oog had, zich aan het huwelijk wilde\nonderwerpen, eenvoudig te trouwen. "Ik houd niet van die soort van\nopschik."\n\nSergej Iwanowitsch schertste met de dame naast hem en beweerde\ndat in de toegenomen gewoonte om na het huwelijk op reis te gaan\nlag opgesloten, dat de gehuwden zich in het algemeen over hun keus\nschaamden.\n\n"Uw broeder kan evenwel trotsch zijn. Zij is wegsleepend. Ge moogt\nhem benijden!"\n\n"Ik ben dien tijd voorbij, Darja Dimitriewna," antwoordde hij en zijn\ngelaat drukte een plotselinge droefheid uit.\n\nStipan Arkadiewitsch deelde zijn schoonzuster een woordspeling op de\nechtscheiding mede.\n\n"Men moest haar krans terechtzetten," antwoordde zij zonder te\nluisteren.\n\n"Hoe jammer, dat zij er minder goed dan anders uitziet, zeide\nmevrouw Lwof.\n\n"Maar met dat al kan hij toch in haar schaduw niet staan, niet waar?"\n\n"Ik ben het niet met u eens, hij bevalt mij zeer, en niet slechts als\nschoonbroeder," antwoordde mevrouw Lwof. "Wat heeft hij een goede\nhouding! Het is in zulk een geval zoo moeielijk niet belachelijk\nte zijn. Hij is niet belachelijk en niet stijf, men ziet, dat hij\nbewogen is."\n\n"Hadt je dat huwelijk verwacht?"\n\n"Zoo wat. Hij heeft haar altijd bemind."\n\n"Nu, wij zullen zien, wie van beiden het eerst den voet op het tapijt\nzet. Ik heb Kitty aangeraden het \'t eerst te doen."\n\n"Dat zou nutteloos zijn," antwoordde mevrouw Lwof, "in onze familie\nzijn wij onderworpen aan onze mannen."\n\n"Ik heb er met voordacht den voet haastig opgezet en jij, Dolly?"\n\nDolly hoorde hem aan zonder te antwoorden; zij was bewogen, tranen\nvulden haar oogen en zij zou niet hebben kunnen spreken zonder te\nweenen. Zich verheugende in het geluk van Kitty en Lewin, keerde\nzij in haar gedachten terug naar haar eigen trouwdag en, een blik\nwerpende op den schitterenden Stipan Arkadiewitsch, vergat zij de\nwerkelijkheid en herinnerde zich slechts haar eerste, onschuldige\nliefde. Zij dacht ook aan andere vrouwen, haar vriendinnen, die zij\nzich in dat eenig en plechtig uur van haar leven herinnerde, waarin\nzij met blijdschap haar verleden leven vaarwel gezegd en met hoop en\nvrees in het hart een geheimzinnige toekomst aanvaard hadden. Onder het\ngetal der gehuwden zag zij terug op haar geliefde Anna, wier plannen\ntot echtscheiding zij zooeven had vernomen; zij had ook haar gezien,\nbedekt met een witten sluier, rein en onschuldig, als Kitty onder haar\nkrans van oranjebloemen. En nu? "Het is verschrikkelijk!" mompelde zij.\n\nDe zusters en de vriendinnen waren niet de eenigen, die met\nbelangstelling de bizonderheden der plechtigheid volgden; er waren\nvreemde toeschouwsters, die den adem inhielden om geen enkele beweging\nvan het huwelijkspaar te verliezen, en wrevelig antwoordden op de\naardigheden en laffe gezegden der mannen en deze somwijlen zelfs niet\neens hoorden.\n\n"Waarom is zij zoo ontroerd? Trouwt zij tegen haar zin?"\n\n"Tegen haar zin? Zulk een schoon man! Is hij vorst?"\n\n"Die in wit satijn is de zuster. Hoor de diaken eens brullen: zij\nzal haar man gehoorzamen."\n\n"Zijn de zangers van Tschoudow?" [12]\n\n"Neen van de synode.\n\n"Ik heb den knecht ondervraagd. Hij zegt, dat haar man haar medeneemt\nnaar zijn landgoed. Hij is verschrikkelijk rijk, zegt men. Daarom\nheeft men haar uitgehuwelijkt."\n\n"Het is een mooi paar."\n\n"En jij hebt beweerd, Maria Wassiliewna, dat men geen crinolines\ndraagt. En zie dan die dame in een donkerbruine japon eens--een\nambassadrice, zegt men--hoe zij gekleed is! Zie je wel?"\n\n"Wat een lief, onschuldig wezentje is die bruid. Men gevoelt zich\nonwillekeurig bewogen."\n\nOp die wijze spraken de toeschouwsters, die slim genoeg geweest waren\nom binnen de kerk te komen.\n\n\n\n\n\nXXIV.\n\nOp dit oogenblik spreidde een der dienstdoende geestelijken een groot\nstuk rooskleurige stof op den vloer, terwijl het koor een moeielijk uit\nte voeren psalm aanhief, waarin de bas en tenor elkander antwoordden;\nde priester gaf het bruidspaar een teeken door naar het tapijt\nte wijzen.\n\nZij kenden beiden het vooroordeel, dat wil, dat diegene der\nechtgenooten, wiens voet het eerst het tapijt betreedt, de werkelijke\nheerschappij krijgt in het huisgezin, maar noch Lewin noch Kitty\nherinnerden zich deze omstandigheid. De vreemdsoortige opmerkingen\nrondom hen ontgingen evenzeer hun aandacht.\n\nEen nieuwe handeling van den dienst begon. Kitty luisterde naar de\ngebeden en trachtte ze te begrijpen zonder dat haar dit gelukte. Hoe\nmeer de ceremonie voortging, hoe meer haar hart overvloeide van\nblijdschap, die haar belette er haar aandacht op te vestigen.\n\nMen bad God voor de gehuwden om de gaven der wijsheid en eener talrijke\nnakomelingschap, men herinnerde hen, "dat de eerste vrouw was geschapen\nuit een rib van Adam," "dat de vrouw vader en moeder moest verlaten\nom haar man aan te hangen"; men bad God "hen te zegenen als Izaak en\nRebecca, als Mozes en Sippora, en hen kinderen te doen aanschouwen\ntot in het derde en vierde geslacht."\n\nToen de priester de kransen aanbood en Tscherbatzky dien van de\njonge vrouw met zijn handschoen met drie knoopen bevende vasthield,\nbeduidde men hem fluisterend van verschillende kanten, dat hij hem\nKitty op het hoofd moest zetten.\n\n"Zet hem mij op," fluisterde deze glimlachend.\n\nLewin zag naar haar zijde en getroffen door den blijden glans van\nhaar gelaat, gevoelde hij zich, even als zij, gelukkig en verruimd.\n\nZij luisterden met blijdschap in het hart naar het lezen van het\nhoofdstuk en het rollen der stem van den diaken bij de laatste woorden,\ndie zeer gewaardeerd werden door het vreemde publiek, dat ze met\nongeduld verwachtte. Zij dronken met vreugde den wijn met water,\ndie half warm in den beker was gegoten, en volgden bijna vroolijk\nden priester toen hij hen rondom den lessenaar voerde, hun handen\nin de zijne houdende. Tscherbatzky en Tschirikow volgden het paar,\neveneens glimlachend en telkens struikelende over den sleep van Kitty\'s\njapon. De glans van vreugde, op Kitty\'s gelaat ontstaan, scheen zich\naan de aanwezigen mede te deelen. Lewin was overtuigd, dat de priester\nen de diaken er evenzeer den indruk van ondergingen als hij.\n\nNadat de kransen waren afgenomen, las de priester de laatste gebeden\nen wenschte het jonge paar geluk. Lewin zag Kitty aan en meende haar\nnimmer zoo schoon gezien te hebben; het was de schoonheid van haar\njubelend innerlijk wezen, die haar bestraalde; hij wilde spreken,\nmaar hield zich stil, vreezende, dat de ceremonie nog niet was\ngeeindigd. De priester zeide hem zacht met een goedigen lach:\n\n"Omhels uw vrouw, en gij, omhels uw man," en nam hem de kaarsen uit\nde handen.\n\nLewin omhelsde zijn vrouw met omzichtigheid, nam haar arm en met den\nnieuwen en vreemden indruk van geheel met haar te zijn vereenigd,\nverliet hij de kerk. Hij had tot hiertoe niet gedacht aan de\nwerkelijkheid van al wat nu gebeurd was, en begon er eerst geloof\naan te slaan toen hun verwonderde en schuchtere blikken elkander\nontmoetten; hij besefte nu, dat zij nu wel werkelijk slechts een\ngeheel uitmaakten.\n\nDenzelfden avond vertrokken de jonggehuwden naar het land.\n\n\n\n\n\nXXV.\n\nWronsky en Anna reisden sedert drie maanden te zamen in het\nbuitenland; zij hadden Venetie, Rome en Napels bezocht en waren nu\nin een kleine Italiaansche stad aangekomen, waar zij eenigen tijd\ndachten te vertoeven.\n\nEen statige maitre d\'hotel met het haar vol pommade en in het midden\ntot aan den nek toe gescheiden, met zwarten rok, breed voorhemd en\nbreloques, die op den ronden buik bengelden, antwoordde onverschillig,\nmet de handen in den zak, op de vragen, die een heer tot hem richtte.\n\nSchreden op de trap aan den anderen kant van het perron deden den\nschitterenden majordomus omkeeren, en toen hij den Russischen graaf\nbemerkte, den huurder van het fraaiste appartement van het hotel,\ntrok hij de handen uit zijn zakken en eerbiedig buigende deelde hij\nden graaf mede, dat de bode was komen berichten, dat de opzichter\nvan het palazzo, waarover men in onderhandeling was, bereid was het\nhuurcontract te teekenen.\n\n"Zeer goed." zeide Wronsky. "Is madame te huis?"\n\n"Madame is uit geweest, maar zij is juist te huis gekomen," antwoordde\nde maitre d\'hotel.\n\nWronsky nam zijn slappen hoed met breeden rand af, wischte met zijn\nzakdoek langs zijn voorhoofd en over zijn haar, dat naar achter was\ngestreken om zijn kaalheid te verbergen, en wilde toen verder gaan,\nterwijl hij een verstrooiden blik wierp op een heer, die hem stond\nop te nemen.\n\n"Mijnheer is een Rus en heeft naar u gevraagd," zeide de maitre\nd\'hotel.\n\nWronsky keerde zich nog eens om, ontstemd omdat het hem maar niet\ngelukken wilde ontmoetingen te vermijden, maar aan den anderen kant\nverheugd een afleiding te vinden, welke die dan ook zijn mocht;\nzijn oogen en die van den vreemde begonnen op eens te stralen:\n\n"Golinitschef!"\n\n"Wronsky!"\n\nHet was inderdaad Golinitschef, een kameraad van Wronsky uit het\npage-corps; hij behoorde er tot de liberale partij en had het met\neen civielen graad verlaten zonder het minste plan om in dienst te\ntreden. Sedert hadden zij elkander slechts eenmaal ontmoet. Bij die\nenkele ontmoeting had Wronsky gemeend, dat zijn vroegere kameraad van\nde hoogte zijner uiterst liberale beginselen de militaire loopbaan\nverachtte; hij had hem daarom koel en uit de hoogte behandeld, hetgeen\nGolinitschef onverschillig had gelaten, maar hen niet had doen wenschen\nelkander weder te zien. En toch was het met een uitroep van vreugde,\ndat zij elkander herkenden. Misschien was Wronsky zich er van bewust,\ndat de oorzaak van zijn blijdschap bij het wederzien van Golinitschef\ngelegen was in de vreeselijke verveling, waaraan hij zich ten prooi\ngevoelde; maar het verleden vergetende, reikte hij hem de hand, en\nde ietwat beklemde uitdrukking in Golinitschefs gelaat maakte plaats\nvoor die van blijkbare voldoening.\n\n"\'t Doet me bizonder genoegen je te zien!" zeide Wronsky met een\ngullen glimlach, die zijn fraaie tanden zichtbaar maakte.\n\n"Men heeft mij je naam genoemd, ik wist niet, of gij het waart;\nhet verheugt mij zeer."\n\n"Maar kom binnen. Wat doe je hier?"\n\n"Ik ben hier sedert een jaar. Ik werk."\n\n"Waarlijk?" zeide Wronsky met belangstelling. "Laat ons toch binnen\ngaan."\n\nEn volgens de aan Russen eigen gewoonte Fransch te spreken als zij niet\ndoor de bedienden verstaan willen worden, zeide hij in het Fransch:\n\n"Je kent Anna Karenina? Wij reizen te zamen, ik wilde juist naar\nhaar toegaan." En terwijl hij sprak, gaf hij nauwkeurig acht op\nGolinitschefs gelaat.\n\n"Ah zoo! dat wist ik niet," antwoordde hij onverschillig. (Hij wist\nhet zeer goed.)\n\n"Ben je al lang hier?"\n\n"Drie dagen," antwoordde Wronsky, terwijl hij voortging zijn vriend\ngade te slaan.\n\n"Hij is een man van opvoeding, die de dingen in het ware licht\nbeschouwt; ik kan hem aan Anna presenteeren," zeide hij bij zich zelf,\neen gunstige uitlegging gevende aan de wijze, waarop Golinitschef\nhet gesprek had afgeleid.\n\nSedert hij met Anna reisde, had zich bij elke nieuwe ontmoeting\nhetzelfde gevoel van aarzeling van Wronsky bemachtigd; meestal had\nmen de situatie opgevat "zooals zij opgevat moest worden!" Hij zou\nverlegen gestaan hebben, als hij had moeten verklaren, wat hij daarmede\nbedoelde. Het eigenlijke was, dat men niets wilde begrijpen en zich\ntevreden stelde met een bescheiden terughouding zonder toespelingen\nte maken of vragen te doen, juist zooals het welopgevoede lieden\ntegenover een kieschen en ingewikkelden toestand betaamt.\n\nGolinitschef behoorde bepaald tot deze beschaafde lieden, en toen\nWronsky hem aan Anna had voorgesteld, deed het hem dubbel genoegen\nhem ontmoet te hebben, daar zijn houding zoo was, dat men die niet\nbeter had kunnen wenschen en klaarblijkelijk zonder dat dit hem de\nminste inspanning kostte.\n\nGolinitschef kende Anna niet, wier schoonheid en eenvoudigheid hem\ntroffen. Zij bloosde toen zij de beide mannen zag binnentreden, en\ndeze kinderlijke blos bekoorde haar gast uitermate. Hij was verrukt\nover de natuurlijke wijze, waarop zij haar positie deed blijken\ndoor Wronsky bij zijn verkleinnaam Alexei te noemen en te zeggen,\ndat zij zich gingen inrichten in een huis, dat men den weidschen\nnaam van palazzo gaf, met de houding van iemand, die vermijden wil,\ndat een vreemdeling omtrent hem in dwaling verkeert.\n\nGolinitschef, die Alexei Alexandrowitsch kende, kon niet nalaten,\ndeze jonge, levendige vrouw, vol energie, gelijk te geven; hij was\nvan oordeel, dat Anna nauwelijks zich zelf begreep, dat zij gelukkig\nen vroolijk kon zijn al had zij haar echtgenoot en haar zoon verlaten\nen haar goeden naam verloren.\n\n"Dit palazzo staat in den gids," zeide Golinitschef. "Gij zult er\neen prachtigen Tintoret volgens zijn laatste manier zien."\n\n"Ik weet wat: het weer is mooi, laten we terugkeeren om het te zien,"\nzeide Wronsky zich tot Anna wendende.\n\n"Zeer gaarne, ik ga mijn hoed halen. Je zegt, dat het warm is?" zeide\nzij op den drempel van de deur, terwijl zij zich tot Wronsky wendde\nen op nieuw bloosde.\n\nWronsky begreep, dat Anna, niet juist wetende wie Golinitschef\nwas, zich zelf afvroeg, of zij wel den juisten toon jegens hem had\ngetroffen.\n\nHij zag haar lang en teeder aan en antwoordde: "Neen niet te warm."\n\nAnna begreep, dat hij over haar tevreden was, en hem met een glimlach\nantwoordende, verwijderde zij zich met haar vluggen en bevalligen tred.\n\nDe vrienden zagen elkander met een zekere verlegenheid aan;\nGolinitschef als iemand, die gaarne zijn bewondering zou willen\nuitdrukken, maar het niet durft, Wronsky als iemand, die een compliment\nverlangt, maar het toch vreest.\n\n"Je hebt je dus hier gevestigd?" zeide Wronsky, om het een of andere\ngesprek te beginnen. "Houdt ge u altijd met dezelfde studien bezig?"\n\n"Ja, ik schrijf het tweede deel van _Deux Origines_," antwoordde\nhij bij deze vraag geheel oplevende, "of, om juister te spreken,\nik verzamel de stof en maak die gereed. Het zal veel grooter worden\ndan het eerste deel. Men wil bij ons in Rusland maar niet begrijpen,\ndat wij de opvolgers zijn van Byzantium...." En hij begon een lange\ndissertatie.\n\nHet maakte Wronsky verlegen van dit werk niets te weten, waarvan de\nschrijver sprak als van een bekend boek, maar naarmate Golinitschef\nzijn denkbeelden ontwikkelde, begon hij er belang in te stellen,\nhoewel hij met leedwezen de zenuwachtige opgewondenheid bemerkte,\ndie zich van zijn vriend meester maakte. Zijn oogen begonnen vuur\nte stralen toen hij de argumenten van zijn tegenstanders weerlegde,\nen zijn gelaat nam een toornige en pijnlijke uitdrukking aan.\n\nWronsky herinnerde zich Golinitschef in het page-corps; hij was toen\nklein van gestalte, maar vol vuur en leven; een goede jongen, bezield\ndoor edele gevoelens en altijd de eerste in zijn klasse. Waarom was\nhij zoo prikkelbaar geworden? Wronsky kreeg bijna medelijden met hem.\n\nGolinitschef, die vol was van zijn onderwerp, bemerkte niet eens,\ndat Anna was binnengekomen. Deze bleef in wandeltoilet en met een\nparasol in de hand bij de sprekenden staan, en Wronsky was blijde,\ndat hij het oog van den strakken en koortsachtigen blik van den\nspreker kon afwenden om het met welgevallen te doen rusten op de\nelegante gestalte van de vrouw, die hij liefhad.\n\nHet kostte Golinitschef eenige moeite zich zelf weer meester te\nworden. Maar Anna wist hem spoedig afleiding te geven door haar\nvroolijk en beminnelijk onderhoud. Zij bracht het gesprek langzamerhand\nop de schilderkunst, waarover hij als een kenner sprak; aldus kwamen\nzij wandelende aan het palazzo en gingen het bezien.\n\n"Een ding vind ik heerlijk in onze nieuwe woning," zeide Anna,\ntoen men weer te huis kwam, "namelijk dat je een mooi atelier zult\nkrijgen;--zij tutoijeerde Wronsky in het Russisch in tegenwoordigheid\nvan Golinitschef, dien zij reeds beschouwde als toekomstig lid van\nden intiemen kring in de eenzaamheid, waarin zij leefden.\n\n"Houdt ge u met schilderen bezig?" vroeg deze, zich levendig tot\nWronsky wendende.\n\n"Ik heb er vroeger veel aan gedaan en wijd er mij nu weer zoo wat aan,"\nzeide Wronsky blozende.\n\n"Hij heeft een waar talent," verzekerde Anna met vuur; "ik ben geen\nbevoegde beoordeelaarster, maar ik weet het van deskundigen."\n\n\n\n\n\nXXVI.\n\nDit eerste tijdperk van zedelijke bevrijding en van terugkeerende\ngezondheid was voor Anna een tijd van overvloeiende vreugd; de\ngedachte aan het kwaad, dat zij gesticht had, kon haar in dezen\nzwijmel het leven niet vergallen. Had zij aan dit ongeluk geen geluk\nte danken, groot genoeg om alle wroeging verwijderd te houden? Ook\nbepaalde zij haar gedachten daar niet bij. De gebeurtenissen, die\nop haar ziekte waren gevolgd, van haar verzoening met Karenin tot\nhaar vertrek uit de echtelijke woning, schenen haar een nachtmerrie,\nwaarvan haar reis alleen met Wronsky haar bevrijd had. Waarom op deze\nvreeselijke herinnering terug te komen? "Alles wel beschouwd," zeide\nzij bij zich zelf--en deze redeneering stelde haar geweten eenigszins\ngerust--"het onrecht, dat ik dezen man heb aangedaan, was vreeselijk,\ndoch onvermijdelijk, maar ik zal ten minste van zijn ongeluk niet\nenkel voordeel trekken. Omdat ik hem doe lijden, lijd ik ook; ik\nsta alles af, wat ik bemin, wat mij het dierbaarst is op de wereld:\nmijn zoon en mijn goeden naam. Omdat ik gezondigd heb, verdien ik\nnoch mijn geluk, noch de echtscheiding, en ik neem de schande aan,\nevenals de smart der scheiding."\n\nAnna was oprecht, toen zij zoo redeneerde, maar inderdaad had zij tot\nnu toe noch dit lijden, noch deze schande gekend, die zij meende als\nboete te zullen kunnen dragen. Sedert zij in het buitenland waren,\nvermeden beiden alle ontmoetingen, die hen in een valsche positie\nhadden kunnen brengen; de weinige personen, met wie zij betrekkingen\nhadden aangeknoopt, hadden geveinsd hun positie beter te begrijpen\ndan zij zelf. Wat de scheiding van haar zoon betreft, Anna leed er\nnu nog niet erg door; hartstochtelijk gehecht aan haar dochtertje,\neen bekoorlijk kind, dacht zij niet dikwijls aan Serescha.\n\nHoe langer zij met Wronsky leefde, des te dierbaarder werd hij\nhaar; zijn voortdurende tegenwoordigheid was een altijd nieuwe\nbekoring. Iedere trek van zijn karakter scheen haar schoon toe; alles,\ntot zelfs de verandering in zijn kleeding, sedert hij de uniform\nhad afgedankt, behaagde haar evenals een doodelijk verliefd jong\nmeisje. Ieder zijner woorden, ieder zijner gedachten droeg den stempel\nvan zielegrootheid en adeldom. Deze overmatige bewondering beangstigde\nhaar soms en zij durfde hem die niet bekennen, uit vrees dat, indien\nzij hem op die wijze op haar eigen minderheid deed zien, hij zich\nvan haar los zou maken, en niets scheen haar zoo verschrikkelijk,\nals de gedachte zijn liefde te verliezen. Deze vrees werd anders\nvolstrekt niet gerechtvaardigd door Wronky\'s gedrag; nooit toonde hij\nde minste spijt aan zijn hartstocht een carriere te hebben opgeofferd,\nwaarin hij zeker een aanzienlijke rol zou hebben gespeeld; ook had\nhij zich nooit zoo eerbiedig betoond en zoo vervuld van de vrees,\ndat Anna door haar positie zou lijden. Hij, deze man van karakter, had\ngeen wil in haar tegenwoordigheid en trachtte slechts haar geringste\nwenschen te raden. Moest zij niet dankbaar zijn en moest zij zulk\neen voortdurende opmerkzaamheid niet op prijs stellen? Toch beving\nhaar soms een onwillekeurig gevoel van weerzin, bij de gedachte het\nvoorwerp van deze voortdurende opmerkzaamheid te zijn.\n\nWat Wronsky betreft, ondanks de verwezenlijking van zijn vurigste\nwenschen, was hij niet volkomen gelukkig. Eeuwige dwaling van hen, die\nbevrediging denken te vinden in de vervulling van al hun wenschen! Ook\nhij bezat slechts eenige deeltjes van die onuitsprekelijke zaligheid,\nwaarvan hij gedroomd had. Een enkel oogenblik toen hij bevrijd meende\nte zijn van zijn daden en van zijn liefde, was zijn geluk volkomen\ngeweest,--maar weldra had zich een zekere treurigheid van hem meester\ngemaakt. Hij zocht, bijna zonder zich er van bewust te zijn, een\nnieuw doel voor zijn wenschen en hield voorbijgaande grillen voor\nernstig streven.\n\nZestien uren daags in den vreemde door te brengen, buiten den kring van\nmaatschappelijke plichten, die zijn leven in Petersburg innamen, was\nniet gemakkelijk. Er viel niet meer te denken aan de verstrooiingen,\nwaaraan hij zich op zijn vroegere reizen had overgegeven; een plan van\neen souper met zijn vrienden had bij Anna een aanval van vertwijfeling\nverwekt; hij kon geen betrekkingen aanknoopen met Russen en Italianen,\nen wat de merkwaardigheden van het land aangaat, behalve dat hij\nze reeds kende, in zijn hoedanigheid van Rus en als man van geest\nhechtte hij er niet hetzelfde groote gewicht aan als een Engelschman.\n\nEvenals een uitgehongerd dier op het voedsel aanvalt, dat hem\nwordt toegeworpen, eveneens wierp Wronsky zich op alles, wat hem\ntot voedsel voor zijn geest kon strekken: politiek, schilderkunst,\nnieuwe boeken enz. Hij had in zijn jeugd aanleg voor de schilderkunst\ngetoond en, niet wetende wat met zijn geld aan te vangen, had hij\nzich een collectie gravures aangeschaft. Bij het idee van schilderen\nwas hij gebleven om voedsel te geven aan zijn werkzaamheid. Het\nontbrak hem niet aan smaak, en hiermede vereenigde hij de gave van\nnabootsing, hetgeen hij verwarde met talent. Alle genres waren hem\nhetzelfde: historische tafereelen, stukken van godsdienstigen aard,\nlandschappen,--hij achtte zich in staat alles op zich te nemen. Hij\nzocht de inspiratie niet onmiddellijk in het leven, in de natuur;\nhij had slechts een vluchtigen blik geslagen op beide, zooals de\nkunst hen had weergegeven, maar hij maakte vrij gemakkelijk tamelijk\ngoede schetsen. Daar de Fransche school met haar bevallige werken en\ndecoraties een zekere bekoring voor hem had, begon hij een portret van\nAnna volgens haar methode. Zij droeg het costuum van een Italiaansche,\nen allen, die dit portret zagen schenen er even voldaan over als de\nmaker zelf.\n\n\n\n\n\nXXVII.\n\nHet oude, eenigszins vervallen palazzo, dat zij betrokken, hield\nWronsky in een aangename illusie; hij meende een gedaanteverwisseling\nondergaan te hebben en van een Russisch grondbezitter en rustend\nkolonel een verlicht liefhebber der kunsten te zijn geworden, die\nmet bescheidenheid schilderde en de wereld met al haar streven aan de\nliefde van een vrouw opofferde. Het oude paleis was in overeenstemming\nmet deze hersenschimmen door zijn hooge beschilderde plafonds,\nzijn met fresco\'s en mozaiek bedekte muren, zijn groote vazen op de\nschoorsteenmantels en op de consoles, door zijn zware gele gordijnen\nvoor de vensters, zijn uitgesneden deuren en zijn groote, sombere\nmet schilderijen getooide zalen.\n\nZijn nieuwe rol schonk Wronsky eenigen tijd bevrediging; hij maakte\nkennis met een professor in de Italiaansche schilderkunst, waarmede\nhij studien naar de natuur maakte. Te gelijkertijd begon hij zich te\nwijden aan nasporingen omtrent de middeleeuwen in Italie, en deze\nonderzoekingen boezemden hem zulk een levendige belangstelling in\ndit tijdperk in, dat hij eindigde met slappe hoeden uit dien tijd te\ndragen en zich op antieke wijze in zijn plaid te wikkelen, hetgeen\nhem trouwens zeer goed stond.\n\n"Ken je de schilderij van Michailof?" zeide Wronsky op zekeren morgen\ntot Golinitschef, die bij hem binnentrad, en hij reikte hem een\nRussisch dagblad toe, dat een artikel bevatte over dezen kunstenaar,\ndie juist een doek voltooid had, dat reeds voor dien tijd beroemd\nen verkocht was. Hij woonde in deze zelfde stad, van allen steun\nen aanmoediging ontbloot. Het artikel laakte zeer het gouvernement\nen de Academie, omdat zij aldus een kunstenaar van talent aan zijn\nlot overlieten.\n\n"Ik ken hem," antwoordde Golinitschef; "het ontbreekt hem zeker niet\naan verdienste, maar zijn richting is bepaald verkeerd. Het zijn\naltijd die opvattingen van Christus en van het godsdienstig leven\nnaar de begrippen van Iwanof, Strauss, Renan."\n\n"Wat is het onderwerp van de schilderij?" vroeg Anna.\n\n"Christus voor Pilatus. Christus is een Jood van de nieuwe, zuiver\nrealistische school."\n\nEn daar deze kwestie op een van zijn geliefkoosde onderwerpen\nbetrekking had, ging Golinitschef voort zijn denkbeelden te\nontwikkelen.\n\n"Ik begrijp niet hoe zij in zulk een grove dwaling kunnen vervallen. De\noude meesters hebben in de kunst de type van Christus volkomen\nvastgesteld. Indien zij behoefte gevoelen een wijze, een oproerling\nweer te geven, waarom nemen zij dan niet Socrates, Franklin, Charlotte\nCorday,--of wien zij maar willen--maar Christus niet. Hij is de eenige,\ndien de kunst niet moet durven aantasten, en...."\n\n"Is het waar, dat die Michailof in benarde omstandigheden\nverkeert?" vroeg Wronsky, die in zijn hoedanigheid van Maecenas\nverplicht meende te zijn den kunstenaar te helpen, zonder zich te\nveel om de waarde van zijn schilderij te bekommeren. "Zouden wij hem\nniet kunnen vragen het portret van Anna Arkadiewna te schilderen?"\n\n""Waarom het mijne?" antwoordde deze. "Neen, het uwe wil ik, geen\nander. Laat hij dan liever dat van Nanna vervaardigen (zoo noemde zij\nhaar dochtertje), of van haar..." voegde zij er bij naar de mooie\nItaliaansche min wijzende, die juist met het kind in den tuin was\ngekomen. Deze Italiaansche, wier schoonheid en "middeleeuwsch type"\nWronsky bewonderde en wier hoofd hij geschilderd had, was de eenige\ndonkere vlek in Anna\'s leven. Zij vreesde jaloersch op haar te zijn en\ndes te meer betoonde zij zich goed voor haar kleinen jongen. Wronsky\nkeek ook door het venster, maar toen hij Anna\'s blik ontmoette,\nwendde hij zich tot Golinitschef.\n\n"Ik heb hem ontmoet. Hij is een origineel zonder de minste opvoeding,\neen van die nieuwe wilden zooals men er tegenwoordig velen ziet,--gij\nbegrijpt me,--die vrijdenkers, die zich met woede werpen op het\natheisme, het materialisme, de ontkenning van alles!--Eertijds,"\nging Golinitschef voort, zonder Wronsky en Anna aan het woord\nte laten komen, "eertijds was de vrijdenker een man, opgevoed in\ngodsdienstige en zedelijke denkbeelden, bekend met de wetten, die\nde maatschappij besturen en die eerst na veel tweestrijd tot de\nvrijheid van denken geraakte; maar wij bezitten nu een nieuw type:\nde vrijdenkers, die opgroeien zonder ooit te hebben hooren spreken\nvan de wetten van zedelijkheid en godsdienst, die niet weten, dat\nzekere autoriteiten bestaan kunnen, en die slechts het gevoel van\nontkenning bezitten. Hiertoe behoort ook Michailof. Als de zoon\nvan een opperhofmeester van een hotel te Moskou, heeft hij niet de\ngeringste opvoeding ontvangen. Nadat hij de Academie had betreden,\nwilde hij zich ontwikkelen, want hij is niet dom, en met dat doel\nheeft hij zich gewend tot de bron van alle wetenschap: de dagbladen\nen de revues. Als in den ouden tijd iemand--laat ons maar eens\nzeggen een Franschman--zich wilde ontwikkelen, wat deed hij dan? Hij\nbestudeerde de klassieken, de kerkredenaars, de treurspeldichters, de\ngeschiedschrijvers, de wijsgeeren,--en gij beseft wat al intellectueele\narbeid daaruit voor hem volgde. Maar bij ons is het veel eenvoudiger:\nmen wendt zich tot de ontkennende litteratuur en men eigent zich zeer\ngemakkelijk een uittreksel uit die wetenschap toe.--En wat meer is,\ntwintig jaar geleden, droeg deze zelfde litteratuur sporen van de\nworsteling met de machten en de eeuwenoude overleveringen van het\nverledene, en deze sporen van strijd leerden ons nog het bestaan\ndier dingen. Maar nu geeft men zich zelfs de moeite niet meer het\nverledene te bestrijden, men stelt zich tevreden met de woorden:\nkeuze, evolutie, strijd om het bestaan, vernietiging; dat is volkomen\nvoldoende. In mijn artikel...."\n\n"Weet u wat we doen moesten," zeide Anna, nadat zij een blik met\nWronsky gewisseld had, op een besliste wijze Golinitschefs redeneering\nafbrekende, "laat ons een bezoek brengen bij uw schilder...."\n\nGolinitschef stemde gaarne toe, en daar het atelier van den kunstenaar\nzich in een afgelegen wijk bevond, lieten zij zich er heen rijden.\n\nEen uur later hielden Anna, Golinitschef en Wronsky in een kales voor\neen nieuw maar leelijk huis stil. De bezoekers lieten hun kaartjes\naan Michailof geven met het verzoek te worden toegelaten om zijn\nschilderij te zien.\n\n\n\n\n\nXXVIII.\n\n\nMichailof was zoo als altijd aan het werk, toen men hem de kaartjes\noverhandigde van Wronsky en Golinitschef. Hij had den morgen\ndoorgebracht met in zijn atelier te schilderen, maar, bij zijn\nthuiskomt, was hij in toorn ontstoken tegen zijn vrouw, die geen\nschikkingen had weten te treffen met een veeleischende hospita.\n\n"Ik heb je wel honderd maal gezegd niet met haar te gaan redeneeren. Je\nbent een groote zottin, maar je zijt het driedubbel, wanneer je in\nhet Italiaansch in verklaringen met haar treedt."\n\n"Waarom denk je dan niet eindelijk eens aan onze schulden? Het is\ntoch mijn schuld niet; als ik geld had..."\n\n"Laat mij in \'s hemelsnaam toch met rust!" riep Michailof uit met\nbijna weenende stem, en hij trok zich terug in zijn werkkamer, die\ndoor een beschot van de woonkamer gescheiden was, deed de deur op slot\nen stopte zich de ooren toe. "Zij heeft geen gezond verstand!" zeide\nhij bij zich zelf, terwijl hij aan de tafel ging zitten en zich met\nijver aan zijn werk begaf.\n\nNooit werkte hij beter dan wanneer het hem aan geld ontbrak, maar\nvooral als hij met zijn vrouw getwist had. Hij was met de schets\nbegonnen van een man, die aan een aanval van woede ten prooi was;\ntoen hij die niet kon vinden, kwam hij met een toornig gelaat weer\nbij zijn vrouw binnen en zonder haar aan te zien vroeg hij aan het\noudste der kinderen om de teekening, die hij hun gegeven had. Na lang\nzoeken vond men ze, vuil en vol vetvlekken. Hij nam haar mede zooals\nzij was, plaatste haar op de tafel en beschouwde haar op een afstand,\nterwijl hij half de oogen sloot; toen glimlachte hij met een gebaar\nvan voldoening.\n\n"Juist zoo, juist zoo!" mompelde hij, terwijl hij een potlood nam\nen snel begon te teekenen. Een der vetvlekken gaf aan zijn schets\neen nieuw voorkomen. Onder het teekenen herinnerde hij zich de\nvooruitstekende kin van den man, bij wien bij sigaren kocht, en\nterstond gaf zijn schets datzelfde gemarkeerde gelaat vol wilskracht\nweer, en de schets hield op iets vaags, iets levenloos te zijn,\nmaar werd bezield en begon te leven. Hij lachte van genoegen. Toen\nhij bezig was met zorg zijn teekening te voltooien, bracht men hem\nde beide kaartjes.\n\n"Ik kom dadelijk," antwoordde hij.\n\nToen trad hij bij zijn vrouw binnen.\n\n"Kom, Sacha, wees niet boos," zeide hij met een teederen, maar tevens\nverlegen glimlach, "jij hebt ongelijk gehad en ik ook. Ik zal de\nzaken wel regelen." En toen hij met zijn vrouw verzoend was, trok\nhij een olijfkleurige paletot met fluweelen kraag aan, nam zijn hoed\nen begaf zich naar het atelier, geheel vervuld van het bezoek dezer\naanzienlijke Russische personages, die met equipage gekomen waren om\nzijn schilderij te zien.\n\nZijn opinie omtrent de schilderij, die er was tentoongesteld,\nkon men aldus samenvatten: Niemand is in staat een dergelijke te\nvervaardigen. Niet dat hij ze boven de stukken van Raphael stelde,\nmaar hij was overtuigd, dat hij er alles in had gelegd, wat hij er in\nleggen wilde, en daagde anderen uit hetzelfde te doen. Evenwel, ondanks\ndeze overtuiging, die voor hem dagteekende van het uur dat hij aan\nhet werk begonnen was, hechtte hij een uiterst groot gewicht aan het\noordeel van het publiek, en de verwachting van dit oordeel ontroerde\nhem tot in het diepst zijner ziel. Hij schreef aan zijn critici\neen diepte van blik toe, die hij zelf niet bezat, en verwachtte,\ndat zij in zijn schilderij nieuwe hoedanigheden zouden ontdekken,\ndie hij er nog niet in had opgemerkt. Terwijl hij met groote stappen\nnaderde, werd hij ondanks zijn overpeinzingen getroffen door de zacht\nverlichte verschijning van Anna, die met Golinitschef pratende in de\nschaduw van het portaal stond en naar den naderenden kunstenaar keek,\ndien zij uit de verte trachtte op te nemen. Zonder er zich zelf van\nbewust te zijn, bergde deze terstond dien indruk in het een of andere\nhoekje van zijn hersenen om er zich mettertijd van te bedienen evenals\nvan de kin van zijn sigaren-koopman.\n\nDe bezoekers, die reeds ten opzichte van Michailof teleurgesteld\nwaren door de verhalen van Golinitschef, werden het nog meer door het\nvoorkomen van den schilder. Middelmatig en gedrongen van gestalte,\nbracht Michailof met zijn gejaagden gang, zijn kastanjebruinen hoed,\nzijn olijfkleurige paletot en zijn nauwe, ouderwetsche pantalon een\nindruk te weeg, die door de alledaagschheid van zijn lang gezicht en de\nmengeling van verlegenheid en gemaakte waardigheid niet gunstiger werd.\n\n"Doe mij de eer binnen te gaan," zeide hij, terwijl hij zijn best\ndeed er onverschillig uit te zien en voor zijn bezoekers de deur van\nhet atelier opende.\n\n\n\n\nXXIX.\n\nNauwelijks waren zij binnengetreden, of Michailof wierp op nieuw een\nblik op zijn gasten; het hoofd van Wronsky met eenigszins uitstekende\njukbeenderen graveerde zich oogenblikkelijk in zijn verbeelding,\nwant de artistieke zin van dezen man werkte in spijt van zijn\nverwarring en verzamelde zonder ophouden bouwstoffen. Zijn fijne\nen juiste opmerkingen grondde hij op bijna onmerkbare sporen. Deze\n(Golinitschef) moest een Rus zijn, die zich in Italie gevestigd\nhad. Michailof wist noch zijn naam, noch de plaats, waar hij hem\nontmoet had; maar hij herinnerde zich zijn gelaat, evenals allen,\ndie hij zag en wist nu, dat hij het reeds geplaatst had onder de\ntalrijke catagorie van physionomieen, die arm zijn aan uitdrukking\nondanks hun valsch air van oorspronkelijkheid. Een geheel onbedekt\nvoorhoofd, maar veel haar op het achterhoofd, gaven aan dezen kop een\nindividualiteit, die geheel schijnbaar was, terwijl een uitdrukking\nvan gejaagdheid en beschroomdheid in de kleine ruimte tusschen de\nbeide oogen stond te lezen.\n\nWronsky en Anna moesten volgens Michailof Russen van aanzien zijn,\nrijk en onbekend met al wat de kunst betreft, evenals alle rijke\nRussen, die de rol van liefhebber en kenner spelen.\n\n"Zij hebben zeker de galerijen der ouden bezocht en, na de ateliers\nder Duitsche kwakzalvers en der onnoozele pre-Raphaelisten te hebben\ndoorloopen, bewijzen zij mij de eer van een bezoek om hun rondgang te\nvoltooien," dacht hij.--De wijze, waarop de dilettanten de ateliers der\nhedendaagsche schilders opnemen, was hem wel bekend; hij wist, dat hun\neenig doel was te kunnen zeggen, dat de moderne kunst de onbetwistbare\nmeerderheid bezit boven de oude. Dit alles verwachtte hij en las\nhet in de onverschilligheid, waarmede zijn bezoekers, onder elkander\npratende, het atelier rondwandelden en op hun gemak de bustes en de\nledepoppen bezagen, terwijl de kunstenaar zijn schilderij ontblootte.\n\nOndanks dit vooroordeel en innige overtuiging, dat de rijke Russen\nvan hooge geboorte slechts onnoozelen en dwazen konden zijn, ontrolde\nhij zijn studien, trok de stores op en ontsluierde met bevende hand\nzijn schilderij.\n\n"Ziet," zeide hij, terwijl hij op een afstand van de schilderij\nging staan en haar met een gebaar den toeschouwers aanwees.--"Het is\nChristus voor Pilatus,--Mattheus, hoofdstuk XXVII." Hij voelde zijn\nlippen van ontroering beven en ging op zij om achter zijn gasten te\ngaan staan. Gedurende de weinige seconden stilte, die nu volgden,\nbezag Michailof zijn schilderij met een onverschilligen blik, als ware\nhij een der bezoekers. Ondanks zich zelf verwachtte hij een afdoende\nbeoordeeling, een onfeilbare uitspraak van die drie personen, die\nhij een oogenblik te voren nog zoo veracht had. Zijn eigen opinie,\nzoowel als de onbetwistbare verdiensten, die hij sedert drie jaren aan\nzijn werk had toegekend, vergetende, zag hij het nu met den koelen en\nkritischen blik van een vreemde en vond er niets goeds meer in. Hoevele\nder beleefd gehuichelde phrasen, die hij aanstonds zou hooren, zouden\nverdiend zijn? Zouden zijn gasten geen gelijk hebben, als zij hem\nbeklaagden en bespotten, zoodra zij eenmaal vertrokken waren?\n\nDeze stilte, die echter niet langer dan een minuut duurde, scheen hem\nondragelijk lang en, om haar te verkorten en zijn onrust te verbergen,\ndeed hij een poging om het woord tot Golinitschef te richten.\n\n"Ik geloof, dat ik de eer gehad heb u te ontmoeten," zeide hij,\nterwijl hij nu eens op Anna, dan weer op Wronsky onrustige blikken\nwierp om niets te verliezen van het spel hunner gelaatstrekken.\n\n"Zeker; wij hebben elkander bij Rossi ontmoet op dien avond, toen\ndie Italiaansche dame, de nieuwe Rachel, declameerde; herinnert ge\nu?" antwoordde Golinitschef losjes, zijn blikken onverschillig van de\nschilderij afwendende. Hij bemerkte echter, dat Michailof een woord\nvan waardeering verwachtte, en voegde er bij:\n\n"Uw werk is zeer gevorderd sedert de laatste maal, dat ik het gezien\nheb, en nu ben ik, evenals toen, zeer getroffen door uw Pilatus. Men\nziet in hem den goedhartigen, zwakken man, die niet het minste begrip\nheeft van de beteekenis zijner daad. Maar het schijnt mij...."\n\nHet bewegelijk gelaat van Michailof verhelderde, zijn oogen\nschitterden, hij wilde antwoorden, maar zijn ontroering belette het\nhem en hij wendde een hoestbui voor. Deze opmerking van details, die\njuist was, maar voor hem van weinig waarde, omdat hij Golinitschefs\nkunstzin zeer gering achtte, vervulde hem toch met blijdschap.\n\nPlotseling vatte hij genegenheid voor zijn gast op en ging eensklaps\nvan moedeloosheid tot geestdrift over. Plotseling herkreeg zijn\nschilderij voor hem haar zoo samengesteld en diep leven.\n\nWronsky en Anna spraken fluisterend, zooals men op tentoonstellingen\nvan schilderijen doet om geen gevaar te loopen den schilder te kwetsen,\nen vooral om geen van die opmerkingen te doen hooren, die zoo licht\nongerijmd zijn, wanneer men van kunst spreekt. Michailof geloofde\naan een gunstigen indruk door zijn schilderij teweeggebracht en\nnaderde hen.\n\n"Welk een bewonderenswaardige uitdrukking heeft deze Christus!" zeide\nAnna, meenende dat deze lofuiting den artist niet dan aangenaam kon\nzijn, omdat Christus de hoofdpersoon van het tafereel was. Zij voegde\ner bij: "Men gevoelt, dat hij medelijden met Pilatus heeft."\n\nDat was weer een van die honderd juiste, maar banale opmerkingen,\ndie men maken kon. Het hoofd van Christus moest onderwerping aan den\ndood, het gevoel van een heilige geestdrift, van een bovennatuurlijke\nkalmte, van een verheven liefde en bij gevolg ook van medelijden met\nzijn vijanden uitdrukken; Pilatus, de stadhouder, moest volstrekt het\nzinnelijk leven voorstellen, in tegenstelling met Christus, de type van\nhet geestelijk leven, en bijgevolg het voorkomen hebben van een vulgair\nRomeinsch ambtenaar; maar het gelaat van Michailof klaarde toch op.\n\n"En hoe fraai is het geschilderd! welk een lucht om deze figuur! Men\nzou er om heen kunnen loopen," zeide Golinitschef, die door deze\nopmerking wilde toonen, dat hij het realistische in de figuur van\nChristus afkeurde.\n\n"Ja, het is een meesterstuk." zeide Wronsky. "Welk een relief in deze\nfiguren op den achtergrond. Daar behoort een bekwame hand toe!" voegde\nhij er naar Golinitschef gewend bij, terwijl hij zinspeelde op een\ndiscussie, waarin hij erkend had, dat hij ontmoedigd was door de\npractische moeilijkheden in de kunst.\n\n"Het geheel is merkwaardig!" zeiden Golinitschef en Anna. Maar de\nlaatste opmerking van Wronsky kwetste Michailof, hij fronste het\nvoorhoofd en zag Wronsky met een ontevreden blik aan. Hij begreep\nhet woord "bekwaamheid" niet goed. Dikwijls had hij opgemerkt, zelfs\nin de lofuitingen, die men hem toevoegde, dat men deze technische\nbekwaamheden stelde tegenover de innerlijke verdienste van het werk,\nalsof het mogelijk geweest ware een slechte compositie met talent\nte schilderen!\n\nDe eenige aanmerking, die ik zou willen maken, als gij het mij\nveroorlooft...."\n\n"Ik bid u, doe het," antwoordde Michailof met een gedwongen glimlach.\n\n"Dat is, dat gij een God geworden mensch en niet den mensch geworden\nGod hebt geschilderd. Maar ik weet, dat dit uw bedoeling was."\n\n"Ik kan Christus niet anders schilderen dan zooals ik hem opvat,"\nzeide Michailof met een donkeren blik.\n\n"In dat geval moet gij een gezichtspunt verontschuldigen, dat mij\neigen is; uw schilderij is zoo schoon, dat deze opmerking haar niet\nzou kunnen benadeelen.... Laten we Iwanof dan eens als voorbeeld\nnemen. Waarom verlaagt hij Christus tot een gewone historische\nfiguur? Dan kondt gij ook wel een nieuw onderwerp vinden, dat minder\nafgesleten is."\n\n"Maar indien dat onderwerp voor de kunst het verhevenste van alle is?"\n\n"Als men zoekt zal men wel iets anders vinden. Over de kunst valt\nvolgens mij niet te twisten; nu moet men voor de schilderij van Iwanof\nde vraag stellen: is het een God? en de eenheid van den indruk gaat\naldus verloren."\n\n"Waarom dat? Het schijnt mij toe, dat verlichte menschen deze vraag\nniet meer stellen moeten," antwoordde Michailof.\n\nGolinitschef was niet van deze meening en zich sterk gevoelende door\nde onwrikbaarheid zijner overtuiging versloeg hij den schilder in\neen discussie, waarbij deze zich niet wist te verdedigen.\n\n\n\n\n\n\nXXX.\n\nAnna en Wronsky, die zich ergerden aan het geleerd gebabbel van hun\nvriend, wisselden blikken van verveling; zij kwamen er eindelijk toe,\nalleen het bezoek in het atelier voort te zetten en stonden voor een\nkleine schilderij stil.\n\n"Welk een juweeltje! hoe bekoorlijk!" zeiden zij als uit een mond.\n\n"Wat zou hun zoo bevallen?" dacht Michailof. Hij had dit stukje,\ndat hij voor drie jaren geschilderd had, volkomen vergeten. Als eens\neen doek voltooid was, bezag hij het niet gaarne meer, en hij had dit\nslechts ten toon gesteld, omdat een Engelschman het wenschte te koopen.\n\n"Het is niets; een oude studie," zeide hij.\n\n"Maar het is uitstekend!" hernam Golinitschef, die zich geheel door\nde bekoorlijkheid der schilderij liet meesleepen.\n\nTwee kinderen waren aan het hengelen in de schaduw van een\nboom. Het oudste, dat geheel in zijn werk verdiept was, trok zijn\nhengel voorzichtig uit het water; het jongste, dat in het gras lag,\nondersteunde zijn blond, verwaaid hoofd met zijn hand, terwijl hij met\nzijn groote, peinzende oogen in het water staarde. Waaraan dacht hij?\n\nDe geestdrift door dit stuk verwekt, deed Michailof op nieuw ontroeren,\nmaar hij vreesde nuttelooze herinneringen aan het verledene en wilde\nzijn gasten naar een derde schilderij geleiden. Wronsky mishaagde hem\ndoor te vragen, of de studie te koop was; deze kwestie van geld scheen\nhem ongepast en hij antwoordde, terwijl hij het voorhoofd fronste:\n\n"Zij is tot verkoop tentoongesteld."\n\nToen de bezoekers vertrokken waren, ging Michailof voor zijn schilderij\nvan Christus en Pilatus zitten, en ging in zijn geest alles na,\nwat door hen gezegd en te kennen gegeven was. Het was vreemd! de\nopmerkingen, die zoo gewichtig schenen in hun tegenwoordigheid en\nwanneer hij zich zelf op hun standpunt plaatste, verloren nu alle\nbeteekenis. Terwijl hij zijn werk met zijn kunstenaarsblik onderzocht,\nherkreeg hij de volle overtuiging van zijn volkomenheid en hooge\nwaarde, en geraakte bijgevolg weer in een stemming, die noodig was\nom zijn arbeid voort te zetten.\n\nHet been van Christus, dat het verst af was, had echter toch een\ngebrek; hij nam zijn palet en terwijl hij dit gebrek wegnam, bezag\nhij op den achtergrond het hoofd van Johannes, dat hij beschouwde\nals het toppunt van volmaking en dat de bezoekers zelfs niet hadden\nopgemerkt. Hij trachtte hieraan ook nog iets bij te werken, maar om\ngoed te arbeiden moest hij minder bewogen zijn en den juisten middelweg\nvinden tusschen koelheid en geestdrift. Voor het oogenblik beheerschte\nhem zijn ontroering; hij wilde zijn schilderij bedekken, maar hield\nhiermede een oogenblik op, terwijl hij het gordijn met de eene hand\nomhoog hield, en glimlachte met verrukking tegen zijn Johannes.\n\nToen hij zich eindelijk met moeite aan zijn beschouwing had ontrukt,\nliet hij het gordijn vallen en keerde vermoeid, maar gelukkig naar\nhuis terug.\n\nWronsky, Anna en Golinitschef kwamen vroolijk weer in hun palazzo aan,\nterwijl zij over Michailof en zijn schilderijen spraken. Het woord\n_talent_ kwam dikwijls in hun gesprek voor; zij verstonden daardoor\nniet alleen een aangeboren, bijna physieke gave, onafhankelijk van\ngeest en hart, maar nog iets meer, dat zij niet door woorden konden\nweergeven.\n\n"Talent," zeiden zij, "zeker, dat heeft hij, maar dit talent is door\nte weinig geestelijke vorming niet genoeg ontwikkeld, een gebrek,\ndat aan alle Russische kunstenaars eigen is."\n\n\n\n\n\nXXXI.\n\nWronsky kocht de kleine schilderij en haalde zelfs Michailof over het\nportret van Anna te maken. De kunstenaar kwam op den bepaalden dag en\nbegon een schets, die na afloop van de vijfde zitting Wronsky trof\ndoor de gelijkenis en door een zeer fijn gevoel voor de schoonheid\nvan het model.\n\n"Ik worstel al zoo lang zonder iets verder te komen," zeide Wronsky,\nterwijl hij van zijn eigen portret van Anna sprak, "en hij heeft\nhaar slechts aan te zien om haar goed weer te geven; dat noem ik zijn\nberoep verstaan."\n\n"Dat zal komen met de praktijk," zeide Golinitschef om hem te\ntroosten; want in zijn oogen had Wronsky talent en bezat buitendien\neen ontwikkeling, die het kunstgevoel in hem moest verhoogen. Voor het\noverige werd Golinitschefs overtuiging versterkt door zijn behoefte\naan Wronsky\'s lof en sympathie voor zijn eigen werken; het was een\nruiling van vriendschapsdiensten.\n\nMichailof scheen buiten zijn atelier een ander mensch; in het paleis\nvooral betoonde hij zich gemaakt eerbiedig, terwijl hij zorg droeg\nelke intimiteit te vermijden met lieden, die hij in den grond niet\nachtte. Hij noemde Wronsky nooit anders dan "Uw Excellentie", en\nondanks de herhaalde uitnoodigingen van Anna om bij hen te dineeren,\nnam hij die nooit aan en vertoonde zich slechts op de uren der\nzittingen; Wronsky behandelde hem met de uiterste beleefdheid en\nwenschte zijn meening te hooren over zijn schilderijen. Golinitschef\nverzuimde geen gelegenheid hem gezonde denkbeelden omtrent de kunst\nin te prenten; Michailof bleef onder dit alles steeds even koel. Anna\ngevoelde echter, dat hij haar gaarne zag, hoewel hij elk onderhoud\nvermeed; wat de raadgevingen, die Wronsky verlangde, betreft,\ntrok hij zich terug in een halsstarrig stilzwijgen, beschouwde de\nschilderstukken zonder een woord te spreken en verborg de verveling\nniet, die Golinitschefs gesprekken hem veroorzaakten.\n\nDeze stomme vijandelijkheid maakte een pijnlijken indruk, en men\ngevoelde zich onderling verlicht, toen na geeindigde zittingen,\nMichailof het palazzo verliet, tot herinnering aan hem een\nbewonderenswaardig portret achterlatende. Golinitschef was de eerste om\nde gedachte uit te spreken, dat de schilder afgunstig was op Wronsky.\n\n"Wat hem boos maakt is, dat hij in u een rijk en hooggeplaatst man\nziet, die--wat hem vooral nijdig maakt--graaf is op den koop toe,\ndie er toe gekomen is, zonder zich veel moeite te geven, even goed,\nmisschien beter te werken dan hij; hij heeft zijn leven aan de\nschilderkunst gewijd, maar gij bezit een geestbeschaving, waartoe de\nmenschen als Michailof nooit zullen komen."\n\nWronsky, ofschoon hij voor den schilder partij trok, gaf in den grond\nzijn vriend gelijk, want naar zijn eigenlijke overtuiging, vond hij\nhet zeer natuurlijk, dat een persoon in een ondergeschikten positie\nhem benijdde.\n\nDe beide portretten van Anna hadden hem de oogen openen en hem\novertuigen moeten, welk een onderscheid er bestond tusschen Michailof\nen hem; hij besefte het genoeg om van het zijne af te zien en het voor\novertollig te verklaren, en zich te vergenoegen met zijn tafereel\nder middeleeuwen, waarover hij even voldaan was als Golinitschef en\nAnna, omdat het, veel meer dan al wat Michailof had vervaardigd op\neen tafereel uit de oudheid scheen te gelijken.\n\nDe kunstenaar van zijn zijde was, in weerwil van de aantrekkelijkheid,\ndie Anna\'s portret voor hem had gehad, gelukkig bevrijd te zijn\nvan de gesprekken van Golinitschef en van de schilderstukken van\nWronsky; men kon zeker dezen niet beletten zich te amuseeren,\nwant de diletanten hadden ongelukkig het recht te schilderen, wat\nzij wilden; maar hij had geleden onder deze tijdpasseering van den\nliefhebber. Niemand kon een mensch verbieden voor zich een wassen pop\nte maken en ze te omhelzen, maar hij moest ze niet gaan liefkoozen in\ntegenwoordigheid van twee verliefden! Wronsky\'s schilderstuk was voor\nhem een voortbrengsel zonder voldoende overeenstemming met den tijd,\ndien het moest voorstellen; het kwetste hem, het deed hem rillen;\nhij vond het belachelijk en ellendig.\n\nWronsky\'s liefhebberij voor de schilderkunst en de middeleeuwen was\noverigens van korten duur; hij had genoeg kunstgevoel om zijn stuk\nniet te voltooien en neerslachtig te erkennen, dat de gebreken, die\nin het begin weinig in het oog vielen, schreeuwend zouden worden,\nnaarmate hij meer vorderde. Hij was in het geval van Golinitschef,\ndie volkomen de ledigheid van zijn geest gevoelende, zich voedde met\nillusies en zich verbeeldde zijn voorraad te vermeerderen en zijn\nideeen te doen rijpen. Maar datgene, wat deze ergerde en verbitterde,\nliet Wronsky volkomen kalm; niet in staat zich zelf te misleiden, liet\nhij met zijn gewone beslistheid van karakter eenvoudig de schilderkunst\nvaren, zonder te trachten zich te rechtvaardigen of te verklaren.\n\nMaar het leven zonder bezigheid werd spoedig in deze kleine stad\nondragelijk, het palazzo scheen hem oud en leelijk; de vlekken der\ngordijnen namen een armoedig voorkomen aan, de bersten in het mozaiek,\nde beschadiging der kornissen, de eeuwige Golinitschef, de Italiaansche\nprofessor en de Duitsche reiziger werden allen ondragelijk vervelend,\nen Wronsky gevoelde een dringende behoefte om van toestand en omgeving\nte verwisselen.\n\nAnna was verwonderd over deze spoedige onttoovering, maar stemde\ner gaarne in toe naar Rusland terug te keeren en op het land te\ngaan wonen.\n\nWronsky wilde Petersburg aandoen om er een acte van boedelscheiding met\nzijn broeder te doen passeeren, en Anna om er haar zoon te zien. Zij\nzouden er den zomer slijten op Wronsky\'s voorvaderlijk landgoed.\n\n\n\n\n\nXXXII.\n\n\nSedert drie maanden was Lewin gehuwd. Hij was gelukkig, maar op een\ngeheel andere wijze, dan hij verwacht had. Bij elke schrede vond hij\neen nieuwe ontgoocheling zijner vroegere droomen, maar ook een nieuwe,\nonverwachte bekoorlijkheid. Hij was gelukkig, maar sedert zijne\nintrede in het huwelijksleven ervoer hij, dat het een geheel ander\nwas, dan hij zich had voorgesteld. Toen hij vroeger als jonkman in een\nvreemd huwelijksleven zoovele kleingeestige zorgen, kibbelarijen en\nafgunstigheden aanschouwde, had hij bij zich zelf minachtend daarom\ngelachen; hij was overtuigd dat in zijn toekomstig huwelijksleven\nniets dergelijks kon plaats grijpen. En nu vormde zich zijn leven\nmet zijn vrouw niet slechts op geen bizondere wijze, maar al die\nkleine, onbeduidende nietigheden, die hij zoo veracht had, verkregen\nnu tegen zijn wil een zeer groot en onloochenbaar gewicht. Ofschoon\nhij gemeend had zich de juiste voorstelling van het huwelijksleven\ngemaakt te hebben, had hij zich toch, zooals de meeste mannen,\ndaaronder slechts een liefdesgenot gedacht, dat niemand hinderlijk\nwas en waarvan geen kleingeestige zorgen afleiden konden. Naar die\nvoorstelling wilde hij zijn arbeid verrichten en daarvan uitrusten\nin het geluk der liefde. De vrouw zou slechts het beminde voorwerp\nzijn, verder niets; dat ook zij werken moest, vergat hij geheel,\nzooals de meeste mannen. Hoe was het ook mogelijk, dat zij, deze\nbekoorlijke, poetische Kitty, niet slechts in de eerste weken, neen,\nreeds in de eerste dagen van haar huwelijksleven zich met tafellakens\nen bedden voor de logeerkamers moest bezig houden, aan theebladen,\naan den kok en aan het middageten kon denken? Reeds als bruidegom was\nhij verrast geweest door de beslistheid, waarmede zij een reis in het\nbuitenland afgewezen en zich voor een oponthoud op het land verklaard\nhad, alsof zij er ook iets van wist, wat noodig was, en behalve aan\nde liefde nog aan iets anders denken kon! Dat had hem toenmaals\nverdroten, en ook nu ergerden hem dikwijls haar kleine zorgen en\ntobberijen. Maar hij zag, dat zij daaraan behoefte had; en daar hij\nhaar beminde, moest hij haar bewonderen, hoewel hij niet begreep,\nwaarom zij deze zorgen noodig had, waar hij toch slechts om lachen\nkon. Hij moest er om lachen zooals zij haar uit Moskou medegebrachte\nmeubels plaatste, dat zij haar en zijn kamer geheel nieuw stoffeerde,\ndat zij de gordijnen koos, dat zij eene kamer voor sommige gasten,\neene voor Dolly en eene voor haar nieuw dienstmeisje uitzocht, dat\nzij bij zijn ouden kok het eten bestelde en met Agasija Michailowna\nin eenige uiteenzettingen geraakte om haar uit de provisiekamer te\nverdringen. Hij zag, hoe de oude kok lachte, haar verbaasd aanstaarde\nen haar onervarene, onmogelijke bevelen aanhoorde; hij zag, hoe Agasija\nMichailowna, nadenkend, maar vriendelijk over de beschikkingen der\njonge meesteres in de provisiekamer het hoofd schudde; hij zag, dat\nhet haar bijzonder goed stond, als zij lachend en weenend bij hem kwam\nmet de klacht, dat het eene meisje, Mascha, zich aangewend had haar\nvoor een ongetrouwde dame te houden en haar als zoodanig betitelde,\nzoodat niemand haar wilde gehoorzamen. Alles kwam hem behoorlijk voor,\nmaar, wat vreemd was, hij dacht: zonder dat was het toch beter,\n\nHij had niet, zooals zij, het gevoel eener veranderde levenswijs. Had\nzij te huis een keer trek gehad in zuurkool, bitterkoekjes of bonbons,\ndan was die begeerte niet altijd te bevredigen geweest; nu kon zij\nvoor zich bestellen, wat zij wilde, kon geheele bergen bonbons koopen\nen geld uitgeven en de meelspijzen bestellen, waarvan zij hield. Zij\nwist zelf niet waarom, maar de huishouding boezemde haar in den\nhoogsten graad belangstelling in.\n\nEen andere ontgoocheling en een andere bekoorlijkheid waren voor\nLewin hun kleine kibbelarijen. Naar zijn voorstelling konden tusschen\nhem en zijn vrouw slechts teederheid, liefde en achting voorkomen,\nen toch hadden zij reeds dadelijk in de eerste dagen getwist; zij\nhad hem gezegd, dat hij haar niet beminde, maar slechts zich zelf,\nzij was begonnen te weenen en had de handen ineen geslagen. Deze\nhun eerste twist was daardoor ontstaan, dat Lewin zich bij een zeker\nvoorbereidend werk tot aanplanting een half uur langer had opgehouden,\ndan hij oorspronkelijk gewild had. Onderweg dacht hij slechts aan haar,\naan haar liefde, aan zijn geluk, en hoe nader hij bij haar kwam, des te\nsterker werd zijn teeder gevoel voor haar. Hij ijlde in de kamer naar\nhaar toe in dezelfde spanning als vroeger naar de Tscherbatzky\'s toen\nhij haar hand wilde vragen; maar plotseling ontving hem een donkere\nblik, dien hij tot hiertoe bij haar nog niet gekend had. Hij wilde\nhaar kussen, maar zij stiet hem terug.\n\n"Wat is er?"\n\n"Je amuseert je...." begon zij en trachtte in alle kalmte scherp te\nzijn. Maar nauwelijks had zij den mond geopend, of daaruit stroomde\neen geheele vloed van zinnelooze, jaloersche verwijten en alles,\nwat haar het laatste half uur, dat zij onbewegelijk aan het venster\nhad doorgebracht, gekweld had.\n\nNu kwam hij voor de eerste maal helder tot bewustzijn omtrent dat\ngevoel, waarover hij niet tot klaarheid had kunnen komen, toen hij\nhaar na het trouwen uit de kerk voerde; hij werd zich bewust, dat\nzij hem niet slechts zeer na stond, maar zoo na, dat hij niet wist\nwaar zij ophield zij te zijn en hij aanving hij te zijn; dat werd hem\nnu eerst door het kwellend gevoel hunner tweespalt recht duidelijk;\nhij gevoelde zich in het eerste oogenblik beleedigd, maar aanstonds\nbegreep hij, dat hij door haar niet beleedigd kon worden, daar zij\nhij zelf was. Het was hem als een mensch, die plotseling van achteren\neen sterken stoot voelt en zich toornig met het doel zich op den\nschuldige te wreken omkeert, maar dadelijk ontdekt, dat hij zich over\nniemand ergeren kan en de pijn moet verdragen, daar hij zich toevallig\nzelf gestooten heeft. Dit werd hij zich later niet weer zoo klaar\nbewust als deze eerste maal. Een natuurlijk gevoel in hem eischte,\ndat hij zich rechtvaardigde en haar aantoonde dat zij ongelijk had;\nmaar deed hij dat, dan zou hij haar nog meer opwinden en dan werd de\nkloof verbreed. Het was onaangenaam zulk een ongegronde beschuldiging\nop zich te laten zitten, maar zich rechtvaardigen en haar leed doen\nwas nog erger. Zij werden spoedig verzoend; zij zag zelf haar schuld\nin en werd deswege teederder jegens hem, en zoo ondervonden zij een\nnieuw, verdubbeld geluk hunner liefde.\n\nMaar dit verhinderde niet, dat zulke schermutselingen zich herhaalden\nen wel het meest bij onverwachte, nietige oorzaken; de reden was\nhoofdzakelijk daarin gelegen, dat de een niet wist wat voor den\nander gewichtig was en dat zij beiden in dezen geheelen eersten\ntijd meermalen slecht geluimd waren. Was de een in goede en de\nander in slechte luim, dan werd de vrede niet verstoord; zoodra\nechter beiden slecht geluimd waren, geraakten zij om onbegrijpelijk\nnietige redenen in botsing, zoodat zij somwijlen zelf niet wisten,\nwaarover zij eigenlijk gekrakeeld hadden. Waren beiden goed geluimd,\ndan verdubbelde zich alleszins hun levensvreugde. Maar toch was deze\neerste tijd voor beiden moeielijk. Dezen geheelen tijd gevoelden\nzij zich beiden aan een ketting gebonden, waaraan nu de een dan de\nander trok. Bovendien kwamen hun de wittebroodsweken, waaraan Lewin\novereenkomstig de traditie zulke groote verwachtingen gehecht had,\nvolstrekt niet als wittebroodsweken voor, maar zij bleven in beider\nherinnering de lastigste en beschamendste tijd van hun leven. Zij\nbeijverden zich door hun volgend leven alle onbehoorlijke dwalingen van\ndien ongezonden tijd, waarin zij zelden in normalen gemoedstoestand\nverkeerden, goed te maken. Eerst in de derde maand na hun terugkomst\nuit Moskou, waar zij zich een maand lang hadden opgehouden begon hun\nhuwelijksleven gelijkmatig daarheen te vloeien.\n\n\n\n\n\nXXXIII.\n\n\nZij waren te huis gekomen en genoten van hun eenzaamheid. Lewin zat aan\nzijn bureau te schrijven; Kitty was gezeten op een lederen rustbank,\ndie in het werkkamertje stond, zooals in den tijd van Lewins vader\nen grootvader; zij hield zich bezig met Engelsch borduurwerk en was\ngekleed in een violetkleurige japon, waarvan Lewin zooveel hield,\nomdat zij ze in de eerste dagen van hun huwelijk had gedragen. Terwijl\nhij nadacht en schreef, genoot hij van de tegenwoordigheid zijner\nvrouw; zijn werk over de hervorming van de agronomische toestanden in\nRusland was niet opgegeven; maar schenen ze hem vroeger, toen zijn\nleven treurig en somber was, ellendig, thans, te midden van zijn\nvol geluk, vond hij de bezwaren onbeduidend. Voorheen was de studie\nvoor hem het grootste heil; thans behoedde zij zijn leven voor een\nal te gelijkmatig genot. Terwijl hij zijn werk herlas, erkende Lewin\nmet genoegen, dat het waarde had, in weerwil van sommige overdreven\ndenkbeelden, en op nieuw het geheel van het vraagstuk overziende,\nwerden vele leemten en gapingen aangevuld. Een hoofdstuk, dat handelde\nover ongunstige omstandigheden, die den landbouw in Rusland drukten,\nwerd geheel herzien. Volgens hem was de armoede niet de eenige\noorzaak van het onevenredig grondbezit en der valsche oeconomische\nverhoudingen, maar vooral de ontijdige invoering van de Europeesche\nbeschaving, de spoorwegen en politieke geschriften, een overdreven\ncentralisatie, de ontwikkeling van weelde,--en bijgevolg het ontstaan\nvan nieuwe industrieele ondernemingen ten koste van den landbouw,--de\noverdreven uitbreiding van het crediet en der speculatie. Hij meende,\ndat de normale vergrooting van den rijkdom eens lands geenszins deze\nteekenen van uitwendige beschaving gedoogde zonder dat de landbouw\neen evenredige ontwikkeling had bereikt.\n\nTerwijl Lewin schreef, dacht Kitty aan zijn vreemde houding in den\nvooravond van hun vertrek van Moskou, toen de jonge prins Tscharsky\nhaar met weinig tact een beetje het hof maakte. "Hij is jaloersch,"\ndacht zij. "Mijn hemel, wat is hij verstandig en dwaas! Indien hij\neens wist, welk een indruk zij allen op mij maken! Juist als Peter de\nkok!" En zij wierp een eigenaardigen blik als eigenares op den forschen\nnek en hals van haar echtgenoot. "\'t Is jammer hem te storen, maar hij\nzal den tijd hebben om later te werken; ik wil zijn gezicht zien; zal\nhij voelen dat ik hem bekijk? Ik wil, dat hij zich omkeert...." En zij\nopende zeer wijd de oogen, als om meer kracht aan haar blik te geven.\n\n"Ja, zij trekken de beste sappen tot zich en geven een valschen schijn\nvan rijkdom," mompelde Lewin, terwijl hij de pen neerlegde en gevoelde,\ndat de blik zijner vrouw op hem was gevestigd. Hij keerde zich om:\n\n"Wat is het?" vroeg hij opstaande met een glimlach.\n\n"Hij heeft zich omgekeerd," dacht zij.--"Niets, ik wilde dat ge u\nzoudt omkeeren," en zij zag hem aan om te weten, of hij ontevreden was,\ndat zij hem gestoord had.\n\n"Wat is het goed met ons beiden te zijn! Voor mij ten minste," zeide\nhij en naderde haar, terwijl zijn gelaat straalde van geluk.\n\n"Ik bevind me hier zoo goed, dat ik volstrekt niet meer van hier zal\ngaan, vooral niet naar Moskou."\n\n"Waar dacht je aan?"\n\n"Ik! ik dacht.... Neen, neen, ga maar schrijven, laat je niet\naftrekken," antwoordde zij even pruilend den mond vertrekkend. "Kijk,\nik moet nu al deze knoopsgaten knippen."\n\nEn zij nam haar borduurschaartje.\n\n"Neen, zeg mij waar je aan denkt," hernam hij zich bij haar\nnederzettend en volgde de bewegingen van haar kleine schaar.\n\n"Waaraan ik dacht? Aan Moskou en aan u."\n\n"Wat heb ik gedaan om dat geluk te verdienen? Het is niet natuurlijk,"\nzeide hij haar de hand kussende.\n\n"En ik, hoe gelukkiger ik ben, hoe meer ik dat natuurlijk vind."\n\n"Hier is een haarlokje los," zeide hij, haar hoofd voorzichtig een\nweinig ter zijde draaiend.\n\n"Een haarlokje? Laat het maar zitten; wij houden ons met ernstige\nzaken bezig."\n\nMaar zij werden in hun ernstige zaken gestoord, en toen Kosma de\nthee kwam aankondigen, verwijderden zij zich snel van elkander als\nbetrapte schuldigen.\n\nToen hij alleen was gebleven, bergde Lewin zijn beschreven papier in\neen vloeiboek, dat zijn vrouw had gekocht, waschte toen zijn handen in\neen elegante waschkom, die ook door haar gekocht was, en, over zijn\ngedachten lachend, hief hij het hoofd op met een gevoel, dat geleek\nop wroeging. Zijn leven was te weelderig, te verbasterd. Het was een\nleven van genot, waarover hij zich een weinig beschaamd gevoelde.\n\n"Zulk een bestaan deugt niets," dacht hij. "\'t Zijn nu bijna drie\nmaanden dat ik aan \'t flaneeren ben. Vandaag heb ik mij voor de eerste\nmaal aan het werk gezet en nauwelijks ben ik begonnen, of ik heb het\nal weer neergelegd. Ik verzuim zelfs mijn gewone bezigheden, ik geef\nnergens meer acht op, ik voer volstrekt niets uit. Nu spijt het mij\nhaar te verlaten, en dan vrees ik, dat zij zich verveelt; ik, die nog\nwel dacht, dat het leven voor het huwelijk een ernstige beteekenis had\nen dat het eerst daarna een recht werkelijk leven zou worden! En zie,\nhet zijn bijna drie maanden dat ik mijn tijd doorbreng op een wijze,\ndie men wel leegloopen kan noemen. Dat kan niet voortduren. Het is\nhaar schuld niet en men kan haar het minste verwijt niet doen. Ik had\nmijn fermiteit, mijn gezag als man moeten toonen, want ik zou op die\nwijze voortgaande slechte gewoonten aannemen."\n\nEen ontevreden mensch verdedigt zich gemakkelijk met de schuld van zijn\nontevredenheid op een ander te werpen. Ook Lewin dacht met droefheid,\ndat, indien de oorzaak niet lag bij zijn vrouw (en haar kon hij niet\nbeschuldigen), ze gelegen was in haar opvoeding. "Dat mispunt van\neen Tscharsky, bij voorbeeld, hem had zij zelfs niet in het noodige\nrespect kunnen houden." En buiten haar kleine belangen der keuken\n(deze bezorgde zij zelf), van haar toilet en van haar borduurwerk,\nwas er niets, dat haar bezig hield. "Geen de minste sympathie voor\nmijn werkzaamheden, voor de bouwerij of voor de boeren, zelfs geen\nsmaak voor lectuur of muziek, en toch is zij een goede musicienne. Zij\ndoet volstrekt niets en is toch zeer voldaan."\n\nToen Lewin aldus oordeelde, begreep hij niet, dat zijn vrouw zich\nvoorbereidde voor een tijd van bezigheid, die haar zou verplichten\nalles te gelijk te zijn: vrouw, moeder, meesteres van het huis,\nvoedster, onderwijzeres; hij begreep niet, dat zij zich deze uren\nvan ledigheid en liefde veroorloofde, omdat een geheim instinct haar\nwees op de taak, die haar wachtte, terwijl zij langzamerhand haar\nnest gereed maakte voor de toekomst.\n\n\n\n\n\nXXXIV.\n\n\nSedert Karenin van vorstin Betsy en Oblonsky had vernomen, dat men van\nhem verlangde, dat hij zijn vrouw met rust zou laten en haar niet meer\nmet zijn tegenwoordigheid zou lastig vallen, zooals zij zelf wenschte,\ngevoelde hij zich zoo ongelukkig en verlaten, dat hij niet meer wist,\nhoe hij beslissen en wat hij doen zoude; hij gaf zich dus geheel over\nin de handen van hen, die zich met zooveel genoegen aan zijn belangen\nwijdden en gaf tot alles zijn toestemming.\n\nEerst toen Anna reeds het huis had verlaten en de Engelsche gouvernante\nhem vroeg, of zij alleen of met hem zou dineeren, werd hem zijn\ngeheele toestand duidelijk en was hij daarover zeer ontsteld. Hij\nvermocht geen samenhang te vinden tusschen datgene, wat nog zoo even\ngeweest was: zijn berusting, zijn liefde voor de zieke vrouw en voor\nhet vreemd kind, en tusschen datgene wat nu bestond; was dit, dat\nhij nu verlaten, beschimpt, uitgelachen, als overtollig beschouwd,\ndoor ieder veracht was, was dit het loon voor dat andere?\n\nDen eersten dag na het vertrek zijner vrouw nam hij ouder gewoonte de\nverzoekschriften aan, ontving den chef zijner kanselarij, ging naar\nde comitevergadering en ging des middags naar de eetzaal. Zonder\nzich rekenschap te geven, waarom hij het deed, spande hij in deze\ntwee dagen alle krachten in om zich zoo kalm en gelijkmatig mogelijk\nvoor te doen. Terwijl hij de vraag beantwoordde, hoe voortaan met alle\nvoorwerpen en de kamers van Anna te doen, gaf hij zich het voorkomen\nvan een man, dien het gebeurde niet onvoorbereid had getroffen;\nen bereikte zijn doel: Niemand zag aan hem een teeken van wanhoop.\n\nEvenwel, op den derden dag, toen Karnej hem een rekening van een\nmodemagazijn, die Anna vergeten had te betalen, overgaf, en daarbij\nmeldde, dat de boekhouder zelf daar was, liet Alexei Alexandrowitsch\nhem binnen komen.\n\n"Excuseer mij, excellentie, dat ik het waag u te storen. Maar als\nu beveelt, dat ik mij rechtstreeks tot haar excellentie zal wenden,\ngelief mij dan het adres op te geven."\n\nAlexei Alexandrowitsch dacht er over na, zooals het den boekhouder\ntoescheen, toen wendde hij zich af en ging aan de tafel zitten. Met\nhet hoofd op de handen geleund, zat hij zoo een poos en deed een\npaar maal een poging om te spreken, maar vermocht het niet. Karnej\nried de gewaarwordingen van zijn heer en verzocht den boekhouder een\nandermaal terug te komen. Zoo miste Karenin de kracht, de rol der\nkalmte en beradenheid tot het einde vol te houden. Hij liet het voor\nde deur wachtend rijtuig uitspannen, liet niemand meer bij zich toe\nen verscheen niet aan het diner.\n\nHij gevoelde zich niet meer in staat den aandrang van verachting\nen leedvermaak af te weren, waarvan hij ook duidelijke sporen op de\ngezichten van Karnej, van den boekhouder en van allen, die hij deze\ntwee dagen ontmoet had, bemerkte. Hij besefte, dat deze minachting\nniet was ontstaan, omdat hij slecht was, maar omdat hem een onteerend,\nafschuwelijk ongeluk had getroffen; zij werden onmeedoogend tegen\nhem, omdat zijn hart was gebroken; de eenige uitkomst was zijn wond te\nverbergen en instinctief had hij dezer dagen getracht dat te doen. Maar\nhij gevoelde zich tegen dezen ongelijken strijd niet meer opgewassen.\n\nZijn verslagenheid werd nog des te grooter, omdat hij geheel alleen\nstond in zijn leed. Hij was als wees opgegroeid, als een van twee\nbroeders. Zijn vader had hij niet gekend, zijn moeder stierf, toen\nhij tien jaar was. Het nagelaten vermogen was gering. Zijn oom, een\nhoog staatsbeambte en voormalig gunsteling des overleden keizers,\nliet hem opvoeden. Nadat hij het gymnasium en de hoogeschool met\nonderscheiding had doorloopen, maakte hij door den invloed van zijn\noom snel carriere en gaf zich sedert geheel aan de bureaucratische\neerzucht over. Noch op de school noch op de universiteit had hij\nvriendschappelijke betrekkingen aangeknoopt. Zijn broeder was voor\nhem zijn naaste vriend, maar deze bevond zich, in dienst van het\nministerie van buitenlandsche zaken, steeds in het buitenland, waar\nhij kort na Alexei Alexandrowitsch\'s bruiloft gestorven was.\n\nGedurende den tijd, dat Karenin gouverneur eener provincie was, bracht\neen tante van Anna, een rijke en aanzienlijke dame dezer provincie,\nhaar nicht met den gouverneur, die toen reeds niet jong meer was,\nte zamen en bracht hem tot zulk een verhouding tot haar, dat hij\nzich verklaren of de stad verlaten moest. Alexei Alexandrowitsch had\ndestijds lang gewankeld. Er spraken evenveel gronden tegen als voor\nzulk een stap, als de tante wenschte. Maar deze gaf hem door goede\nvrienden te kennen, dat hij Anna gecompromitteerd had en dat zijn\neer van hem eischte een aanzoek te doen. Hij deed dit en schonk zijn\nbruid en daarna zijn vrouw al het gevoel, waarvoor hij vatbaar was;\ndeze neiging, die hij Anna toedroeg, vervulde zijn geheele hart en\nverdrong daaruit de laatste behoefte aan hartelijke betrekkingen met\nandere menschen. En zoo had hij in den geheelen kring zijner bekenden\nniemand, die met hem in nauwe betrekking stond.\n\nHet meest was hij nog verbonden met zijn kanselarijchef en met zijn\nhuisdokter Nichael Wassilitsch; de kanselarijchef was een braaf,\nverstandig en hoogzedelijk mensch, hij was aan Karenin gehecht, maar\neen vijfjarige gemeenschappelijke dienstwerkzaamheid had voor alle\nhartelijke en intieme verklaringen tusschen hem een grens geplaatst.\n\nOok de dokter was hem persoonlijk genegen, maar zij waren beiden reeds\nlang tot de stilzwijgende erkentenis gekomen, dat zij beiden te zeer\nmet bezigheden waren overladen om voor iets anders tijd over te hebben.\n\nAan zijn vriendinnen en zelfs aan de eerste onder haar, gravin Lydia\nIwanowna, dacht Alexei Alexandrowitsch in het geheel niet. Alle\nvrouwen, juist omdat zij vrouwen waren, stieten hem af.\n\n\n\n\n\nXXXV.\n\nAlexei Alexandrowitsch had gravin Lydia Iwanowna vergeten, maar zij\nhem niet. In deze moeielijke oogenblikken zijner verlatenheid en\nvertwijfeling kwam zij tot hem en trad onaangediend zijn kabinet\nbinnen. Zij vond hem nog in dezelfde houding, met het hoofd op de\nhanden geleund.\n\n"J\'ai force la consigne," zeide zij, door ijver en haastige\nbeweging bijna buiten adem geraakt: "Ik heb alles gehoord. Alexei\nAlexandrowitsch! Mijn vriend!" ging zij voort en drukte zijn beide\nhanden, terwijl zij met de schoone dwepende oogen in de zijne staarde.\n\nAlexei Alexandrowitsch stond met gefronst voorhoofd op, bevrijdde\nzijn handen en schoof haar een stoel toe.\n\n"Verplicht, gravin! Overigens, ik ben zeer ongesteld," en zijn\nlippen beefden.\n\n"Mijn vriend!" hernam zij zonder haar oogen van hem af te wenden;\nplotseling trok zij haar wenkbrauwen op, zoodat zij op haar voorhoofd\neen driehoek vormden, haar onbevallig gelaat werd nog onbevalliger,\nmaar Karenin gevoelde, dat men hem beklaagde als een ziek lijdend kind,\nen dat had hij noodig. Hij greep haar hand en kuste ze.\n\n"Mijn vriend!" zeide zij met van aandoening haperende stem: "Ge moogt\nu niet zoo aan de droefheid overgeven. Uw leed is groot, maar ge moet\ntroost zoeken."\n\n"Ach, gravin, ik ben verslagen, ik ben als dood, ik ben geen mensch\nmeer!" zeide Karenin, terwijl hij haar hand losliet en haar in de met\ntranen gevulde oogen zag. "Mijn toestand is daarom zoo verschrikkelijk,\nomdat ik nergens hulp of steun kan zien."\n\n"O, ge zult dien steun vinden! Zie dien niet in mij, hoewel ik\nu verzoek aan mijn vriendschap te gelooven," sprak zij met een\nzucht. "Ons anker en steunpunt is de liefde, die Hij ons heeft\nnagelaten.--Zijn last is licht!" zeide zij met dat dwepend\nopwaartszien, dat hij vroeger niet kon verdragen. "Hij zal u\nsteunen. Hij zal u helpen!"\n\nIn deze woorden openbaarde zich een ontroering over eigen verheven\ngevoelens en een mystieke stemming, die zich sedert kort in Petersburg\ndeed gelden en die Karenin anders voor zeer overtollig hield; maar\nnu was het hem toch aangenaam ze te hooren.\n\n"Ja, u heeft gelijk! Ik ben zwak, ik ben vernietigd! Van alles heb\nik niets vermoed en ook nu begrijp ik niets."\n\n"Mijn vriend!" hernam Lydia Iwanowna.\n\n"Niet het verlies van hetgeen ik mis betreur ik, maar ik moet mij\nover den toestand, waarin ik mij bevind, voor de menschen schamen."\n\n"O, deze hebben niet de vrucht der vergeving in uw hart doen rijpen,"\nzeide Lydia, de oogen weer dweepachtig naar boven slaande, "maar Hij,\ndie in uw harte woont,--en daarom moogt ge u voor hen niet schamen."\n\n"Maar men moet alle bizonderheden kennen," hernam hij. "Des menschen\nkrachten hebben haar grenzen en deze heb ik bereikt. Heden moet ik den\ngeheelen dag hier in huis beschikkingen maken, die de gevolgen mijner\nnieuwe, eenzame verlatenheid zijn. De dienstboden, de gouvernante,\nde rekeningen.... Dit kleine vuur heeft mij zoo verbrand, dat ik tot\nniets meer in staat ben. Des middags.... Gisteren was ik bijna van\ntafel opgestaan.... Ik kon het niet uithouden, zooals mijn zoon mij\naanzag. Hij vroeg mij niet, wat dit alles beteekende, maar hij wilde\nvragen en ik kon zijn blik niet uithouden...."\n\nHij wilde ook van de rekening, die men hem voorgelegd had, melding\nmaken, maar zijn stem beefde en hij moest ophouden. Aan deze rekening\nvan haar hoeden en linten, op het blauwe papier, kon hij niet denken\nzonder schaamte en zonder medelijden met zich zelf.\n\n"Ik begrijp dat, mijn vriend," zeide de gravin. "Ik begrijp u\nvolkomen. Bij mij zal u wel niet veel troost en hulp vinden, maar ik\nben ook slechts gekomen om u te helpen, als ik het kan. Als ik u maar\nvan al deze kleine, voor u vernederende zorgen kon bevrijden! Ik zie\nhet reeds: het woord eener vrouw, de beschikkingen eener vrouw zijn\nhier noodig. Wil u mij dat overlaten?"\n\nAlexei Alexandrowitsch drukte haar zwijgend en dankbaar de hand.\n\n"Wij zullen ons te zamen met Serescha bezighouden. Ik ben wel in\npractische dingen niet zeer ervaren, maar ik zal \'t mij eigen maken,\nik wil uw huishoudster zijn. Dank mij niet, ik doe het om....\'\n\n"Ik moet u dankbaar zijn...."\n\n"Maar, mijn vriend, aan dat gevoel, waarvan ge zooeven spraakt,\nmoogt ge u niet overgeven. U mag zich niet schamen voor hetgeen\nde roem van een Christen zijn moet. Die zich zelf vernedert, zal\nverhoogd worden. En mij heeft u niets te danken. Hem slechts zijt\nge dank verschuldigd, bij Hem moet u troost en hulp zoeken. In Hem\nalleen is vrede, troost, redding en liefde te vinden!" zeide zij, hief\nhaar oogen hemelwaarts en, zooals Karenin aan haar zwijgen bemerkte,\nbegon zij te bidden.\n\nAlexei Alexandrowitsch was een gematigd geloovig man, voor wien\nde godsdienst vooral in politiek opzicht belang had, en de nieuwe\nrichting, die zich nieuwe uitleggingen en aanwijzingen veroorloofde,\nwas hem in beginsel onaangenaam, daar zij leidde tot verschillen\nen onderzoekingen van allerlei aard. Evenwel hoorde hij nu Lydia\nIwanowna\'s woorden met genoegen en sprak ze niet tegen.\n\n"Ik ben u zeer, zeer dankbaar voor uw woorden zoowel als voor uw\nwerken," zeide hij, toen hij zag, dat zij haar gebed geeindigd had.\n\nZij drukte hem nog eenmaal beide handen.\n\n"Nu wil ik aan het werk gaan," zeide zij lachend en wischte haar\ntranen af. "Ik ga naar Serescha en slechts in het uiterste geval zal\nik mij tot u wenden."\n\nGravin Lydia ging naar Serescha, en terwijl zij de wangen van den\nverschrikten knaap met haar tranen bevochtigde, zeide zij tot hem,\ndat zijn vader een heilige en zijn moeder gestorven was.\n\nGravin Lydia Iwanowna hield haar belofte. Zij nam inderdaad alle zorgen\nder nieuwe huishoudelijke inrichting op zich. Maar zij had ook niet\noverdreven, toen zij zeide, dat zij in practische dingen niet zeer\nervaren was. Bijna al haar verordeningen moesten veranderd worden,\ndaar zij onuitvoerbaar waren, en zij werden veranderd door Karnej,\nKarenins kamerdienaar, die onbemerkt het geheele huis regeerde en\nmet kalmte en omzichtigheid, terwijl hij zijn heer aankleedde, dezen\nalles mededeelde, wat hij noodig achtte. Maar de hulp der gravin was\ntoch van groote beteekenis; zij gaf Alexei Alexandrowitsch door het\nbewustzijn harer genegenheid en achting een zedelijken steun. Zij\nzelf vond troost in de gedachte hem tot het Christendom te bekeeren,\ndat wil zeggen, hem van een onverschillige en traag geloovige tot\neen warm en getrouw volgeling te maken van de nieuwe _reveil_, die\nin den laatsten tijd in Petersburg was ontstaan.\n\n\n\n\n\nXXXVI.\n\n\nGravin Lydia Iwanowna was als zeer jong, dweepziek meisje aan een\nrijk, aanzienlijk, goedhartig, maar zeer losbandig man van de wereld\nuitgehuwelijkt geworden. Maar reeds na twee maanden werd zij door haar\nechtgenoot verlaten. De overstroomende en sentimenteele betuigingen\nharer liefde had hij slechts met spot, zelfs met vijandschap\nbeantwoord, zoodat de menschen, die zijn goed hart kenden en tevens\nmeenden, dat de phantastische Fanny geen gebreken had, zich dat\nvolstrekt niet konden verklaren. Zij hadden zich niet laten scheiden,\nmaar haar man leefde niet met haar en bij elke ontmoeting bejegende\nhij haar steeds met bitteren spot.\n\nZij had reeds lang opgehouden op hem verliefd te zijn, maar zij had\nsedert niet opgehouden op iemand verliefd te wezen, somwijlen op meer\nte gelijk, op vrouwen en mannen en schier op allen, die zich door\niets uitstekends onderscheidden. Zij was verliefd op alle nieuwe\nprinsen en prinsessen van het keizerlijk huis, zij was verliefd\nop den metropoliet, op een vicaris en op een anderen geestelijke;\nzij was verliefd op een journalist, op een minister, op een dokter,\nop een Engelschen zendeling en eindelijk op Karenin. Maar al deze\ngroote liefde, die nu sterker dan zwakker was, verhinderde haar niet\nin de uitgestrektste en gecompliceerdste betrekkingen tot het hof en\nde gezelschapswereld te staan.\n\nNa het ongeluk, dat Karenin had getroffen, nam zij hem onder\nhaar bizondere bescherming en nadat zij zijn geheele huis had\ningericht, bemerkte zij, dat al haar vroegere en al haar overige\nliefde niet de rechte was geweest, maar dat zij slechts en alleen\nnu werkelijk op Karenin verliefd was. Terwijl zij haar gevoel\nontleedde en met het vroegere vergeleek, werd het haar duidelijk,\ndat zij op Kommissarow volstrekt niet verliefd zou zijn geworden,\nals hij het leven des keizers niet gered had, en niet op Ristitsch,\nals het Slavische vraagstuk er niet geweest was, dat zij echter\nKarenin om zijn zelfs wil lief had uithoofde van zijn verheven door\nanderen niet gewaardeerde beginselen, uithoofde van den lieven toon\nzijner stem met de lange klemtonen, uithoofde van zijn matten blik,\nuithoofde van zijn karakter en van zijn witte handen met gezwollen\naderen. Zij was niet slechts verheugd als zij hem ontmoette, maar\nzij bespiedde ook den indruk, dien zij op hem maakte. Zij trachtte\nhem niet slechts met haar woorden te bevallen, maar met haar geheele\npersoonlijkheid. Om zijnentwil maakte zij nu meer werk van haar toilet,\ndan ooit te voren. Zij bloosde, als hij in de kamer kwam, zij kon ook\neen lachje van genoegen niet weerhouden als hij haar iets aangenaams\nzeide. Zij betrapte zich zelfs op de gedachte, hoe het wel zijn zou,\nals zij niet gehuwd en hij vrij was.\n\nReeds sedert eenigen tijd verkeerde Lydia Iwanowna in de sterkste\nspanning. Zij had vernomen, dat Anna en Wronsky naar Petersburg waren\nteruggekeerd. Alexei Alexandrowitsch moest tegen een ontmoeting met\nhen beschermd worden, hij moest zelfs van hun nabijheid geen kennis\ndragen, omdat hem dit slechts kwellen zoude, hij mocht niet weten, dat\ndeze verschrikkelijke vrouw weer in de stad was en hij elk oogenblik\ntegenover haar staan konde.\n\nLydia liet door haar kennissen uitvorschen, met welk doel die\nafschuwelijke menschen (zooals zij Anna en Wronsky noemde) teruggekeerd\nwaren. De jonge adjudant, een vriend van Wronsky, die door haar\ncarriere hoopte te maken en door wien zij haar inlichtingen ontving,\nbracht haar de geruststellende tijding, dat zij hun bemoeiingen,\nwaarvoor zij waren overgekomen, reeds ten einde gebracht hadden en\nden volgenden dag weer zouden afreizen. Lydia Iwanowna had zich bijna\nal gerust gesteld, toen men haar den volgenden morgen een briefje\noverbracht, in welks schrift zij dadelijk Anna Karenina\'s hand\nherkende. Het couvert bestond uit papier, zoo dik als boomschors,\nop welk geel papier zich een reusachtig monogram bevond en waaruit\neen aangename geur haar tegenkwam.\n\n"Wie heeft dat gebracht?"\n\n"Een commissionnair uit een hotel."\n\nGravin Lydia Iwanowna vermocht zich nauwelijks neder te zetten om\nden brief te lezen. Door de sterke gemoedsbeweging kreeg zij een\naanval van kortademigheid, waaraan zij somwijlen leed. Eindelijk,\nnadat zij wat kalmer was geworden, las zij het volgende:\n\n"Madame la comtesse! De Christelijke gevoelens, die uw hart vervullen,\ngeven mij den moed aan u te schrijven. Ik gevoel mij ongelukkig\ndoor de scheiding van mijn zoon. Ik smeek u om de toestemming hem\nnog eenmaal voor mijn vertrek te zien. Vergeef mij, dat ik u aan\nmij herinner. Ik wend mij tot u en niet tot Alexei Alexandrowitsch,\nomdat ik dezen edelmoedigen man niet door de herinnering aan mij\nmag laten lijden. Daar ik uw vriendschap voor hem ken, zal u mij\nbegrijpen. Zend Serescha bij mij, of zal ik op een bepaald uur bij u\naan huis komen? Anders verzoek ik u mij te doen weten, wanneer en waar\nik hem ontmoeten kan. Ik hoop, dat mij dit niet geweigerd zal worden,\ndaar ik de edelmoedigheid ken van hem, van wien dit afhangt. U kan zich\nniet voorstellen, hoe ik door verlangen word verteerd en daarom kan\nu zich ook niet voorstellen, hoe dankbaar ik zijn zal voor de hulp,\ndie u mij zal verleenen. Anna."\n\nAlles in dezen brief verstoorde de gravin: de inhoud, het aanroeren van\nKarenins edelmoedigheid en vooral de, naar haar meening, te vrije toon.\n\n"Zeg, dat er geen antwoord is," zeide zij tot den bediende, opende\ndadelijk haar schrijfportefeuille en schreef aan Karenin, dat zij\nbepaald hoopte hem om een uur bij de felicitatie op het slot te\nontmoeten.\n\n"Ik moet met u over een gewichtige en treurige zaak spreken;\nwaar? Zullen we daar de plaats bepalen? Het beste zou zijn bij mij aan\nhuis, waar ik de thee voor u zal gereed hebben. Maar het is volstrekt\nnoodig. Hij legt het kruis op, maar Hij geeft ook de kracht om het\nte dragen," voegde zij er bij om hem een weinig voor te bereiden.\n\nDe gravin schreef gewoonlijk elken dag twee of drie briefjes aan\nAlexei Alexandrowitsch. Zij hield van deze wijze van mededeeling,\ndaar zich hierin iets geheimzinnigs met elegance verbond, wat anders\nin haar persoonlijke relatien geheel ontbrak.\n\n\n\n\n\nXXXVII.\n\n\nDe receptie op het slot was voorbij. De vertrekkenden, die elkander\nontmoetten, spraken over het nieuws van den dag, over de laatst\nverleende orden en onderscheidingen en over de verplaatsingen onder\nde hoogere beambten.\n\nAlexei Alexandrowitsch zag verstrooid onder de menigte rond en ging\nnaar de deur, in welker nabijheid hij de gravin hoopte te ontmoeten.\n\n"Wat zijn zij allen sterk en gezond," dacht hij, terwijl zijn blik viel\nop een forschen kamerheer met zorgvuldig onderhouden baard en op den\nrooden hals van een in uniform gepersten vorst, dien hij voorbijging.\n\nLangzaam voorbijgaande groette hij met de hem eigen waardigheid en\nafgemat uitzicht deze beide heeren, die juist van hem spraken, en\nzocht met de oogen Lydia Iwanowna.\n\n"Ah, Alexei Alexandrowitsch!" sprak een oud heer in een met\ngoud overladen uniform, terwijl hij boosaardig met de oogen\npinkte en een koele buiging maakte. "Ik heb u nog in het geheel\nniet gefeliciteerd!" en wees daarbij op het nieuwe lint der\nAlexander-Newsky-orde.\n\n"Ik dank u," antwoordde Karenin.\n\n"Wat is dat vandaag een heerlijke dag," zeide de staatsman, den\nklemtoon op het woord _heerlijk_ leggend.\n\nDat allen hem uitlachten, wist Karenin; maar hij had van hen ook\nniets anders dan vijandschap verwacht en was daaraan gewoon.\n\nEindelijk zag hij de scherp uitstekende schouders van gravin Lydia,\ndie juist de deur uitkwam en met haar schoone, heldere oogen hem\nzocht. Hij lachte even en ging haar te gemoet.\n\nOnder de spitsroeden van al de spottende blikken rondom hem gevoelde\nhij zich natuurlijk door haar verliefden blik aangetrokken, gelijk\neen plant door de zon.\n\n"Ik feliciteer u," zeide ook zij op het lint wijzend.\n\nHij trok met de schouders en sloot de oogen, als wilde hij zeggen,\ndat dit hem geen blijdschap meer kon geven. Maar de gravin wist zeer\ngoed, dat dit een van die dingen was, die hem de grootste blijdschap\ngaven, hoewel hij dit niet wilde erkennen.\n\n"Hoe gaat het met onzen engel?" vroeg de gravin. Zij bedoelde Serescha.\n\n"Ik kan helaas niet zeggen, dat ik zeer over hem tevreden ben,"\nantwoordde Karenin met opgetrokken wenkbrauwen. "Ook Sitnikow is over\nhem ontevreden," (Sitnikow was een paedagoog, wien sedert eenigen\ntijd Serescha\'s wereldsche opvoeding was toevertrouwd.) "Zoo als ik\nu reeds eenmaal gezegd heb, heeft hij geen begrip van de hoofdvragen,\ndie de ziel van ieder mensch, vooral van een kind toch belang moeten\ninboezemen...." en Alexei Alexandrowitsch ontwikkelde verder zijn\ngedachten over kinderopvoeding, het eenige onderwerp, dat hem buiten\nzijn ambtsbezigheden interesseerde.\n\nNadat Karenin met behulp van gravin Lydia aan het leven en den arbeid\nwas teruggegeven, had hij het als zijn eersten plicht beschouwd zich\nmet de opvoeding van zijn zoon bezig te houden. Vroeger had hij zich\nnimmer daarover bekommerd, maar nu wijdde hij een deel van zijn tijd\ngeheel aan de theorie dezer zaak. Eerst nadat hij een geheele rij\nboeken over anthropologie, paedagogiek en dialectiek had gelezen,\nvormde hij een opvoedingsplan en, terwijl hij den besten Petersburger\npaedagoog tot uitvoering van hetzelve uitnoodigde, zette hij zich\nmet hem aan het werk. En deze zaak hield hem nu gedurig bezig.\n\n"Ja, maar het hart! Ik vind in hem het hart zijns vaders weder, en\nmet zulk een hart kan het kind niet verkeerd zijn," antwoordde de\ngravin met emphase.\n\n"Nu, wij zullen zien.... Ik doe mijn plicht, en dat is alles, wat\nmen doen kan."\n\n"Zult ge bij mij komen?" vroeg de gravin na een oogenblik gezwegen\nte hebben. "Wij moeten over een voor u treurige zaak spreken. Ik\nzou alles willen doen om u treurige herinneringen te besparen, maar\nanderen denken anders. Ik heb namelijk van _haar_ een brief ontvangen,\n_zij_ is hier in Petersburg."\n\nBij het noemen zijner vrouw geraakte Karenins gelaat in een starre\nonbewegelijkheid, het drukte zijn volkomen radeloosheid in deze\nzaak uit.\n\n"Dat heb ik verwacht," mompelde hij.\n\nGravin Lydia Iwanowna zag hem met een bewonderende uitdrukking aan,\nen tranen van verrukking over zooveel zielegrootheid vulden haar oogen.\n\n\n\n\n\nXXXVIII.\n\n\nToen Alexei Alexandrowitsch het kleine, met donkere stof bekleede en\nmet oud porselein versierde boudoir der gravin binnen trad, was de\ngastvrouw er nog niet. Zij was nog bezig zich te kleeden.\n\nOver het tafelkleed lag een ander kleedje en hierop stond een\nChineesch theeservies en een zilveren theepot. Alexei Alexandrowitsch\nbeschouwde vluchtig de tallooze, hem meest bekende portretten, die\nde kamer versierden, en terwijl hij zich aan tafel zette, opende hij\nhet evangelie, dat er op lag. Het ruischen van een zijden kleed trok\nhem toen echter spoedig weer daarvan af.\n\n"Ziezoo, nu zullen wij eens rustig gaan zitten," sprak zij en schoof\nzich met een tevreden lachend gezicht tusschen tafel en sopha. "En\ndan willen we bij onze thee daarover spreken."\n\nNa eenige voorbereidende woorden gaf zij zuchtend en blozend den\nbrief over, dien zij ontvangen had. Nadat hij dien gelezen had,\nzweeg hij een lange poos.\n\n"Mij dunkt, ik heb het recht niet het haar af te slaan," zeide hij,\nen hief schuchter zijn oogen tot de hare op....\n\n"Mijn vriend! Gij ziet nergens iets kwaads in."\n\n"Integendeel! Ik zie overal het kwaad, maar of het recht is...."\n\nIn zijn gelaat was aarzeling en twijfel en te gelijk de hoop op een\ngoeden raad te lezen.\n\n"Neen," viel gravin Lydia hem in de rede: "Alles heeft zijn\ngrenzen. Ik begrijp wel, dat men zedeloos zijn kan," zeide zij,\nmaar sprak geen waarheid, want zij kon eigenlijk niet begrijpen,\nwat een vrouw tot zedeloosheid kon voeren; "maar ik begrijp niet,\ndat men wreed zijn moet, en tegen wien? Tegen u! Waarom moet zij in\ndezelfde stad vertoeven, waar gij zijt? Neen, men moet leeren zoolang\nmen leeft. En ik heb uw zedelijke grootheid en de verachtelijkheid\ndezer vrouw leeren inzien. Vergeef mij ..."\n\n"Maar wie mag een steen op haar werpen?" zeide Karenin met een zwakke\ntegenkanting. "Ik heb alles vergeven en mag haar dus ook niet berooven\nvan datgene, wat een behoefte harer liefde, harer liefde voor haar\nzoon is...."\n\n"Is dat werkelijk liefde, mijn vriend? Oprechte liefde? Veronderstellen\nwe, ge hebt vergeven, vergeeft nog;--maar hebben we dan ook een recht\nop de ziel van dezen engel? Hij houdt haar voor dood. Hij bidt voor\nhaar; hij bidt tot God, dat Hij haar de zonden vergeve.... En dat is\nbeter zoo! Wat zal hij anders in het vervolg denken?"\n\n"Daar heb ik niet aan gedacht," antwoordde Karenin blijkbaar zwichtend.\n\nGravin Lydia bedekte het gelaat met de handen en zweeg een oogenblik.\n\n"Als gij mij om raad vraagt, dan raad ik u, het niet te doen. Zie\nik niet, hoe u lijdt? Hoe uw wonden zich weer zullen openen? Maar\nveronderstellen wij, ge liet het toe, ge dacht als altijd het minst\naan u zelf. Waartoe zou het dan leiden? Tot nieuwe smart uwerzijds en\ntot kwelling voor het kind! Zij moest het zelf niet wenschen. Neen,\nzonder aarzelen raad ik u, gedoog het niet en sta mij toe, dat ik\naan haar schrijf."\n\nEn Karenin gaf toe en gravin Lydia schreef den volgenden brief in\nhet Fransch:\n\n"Genadige vrouwe! Een herinnering aan u kan voor uw zoon zijnerzijds\ntot vragen leiden, waarop men hem geen antwoord vermag te geven zonder\nin het hart van het kind een veroordeeling te verwekken van haar,\ndie in zijn voorstelling een heilige moest blijven, en daarom verzoek\nik u deze afwijzing in den zin der Christelijke leer op te nemen. Ik\nbid den Almachtige om genade voor u. Gravin Lydia."\n\nDoor dezen brief werd het doel bereikt, dat de gravin daarmede\nbeoogde. Hij beleedigde Anna tot in het diepst harer ziel.\n\n\n\n\n\n\nXXXIX.\n\n\n"Nu, hoe is het, Kapitonitsch?" vroeg Serescha, die juist van een\nwandeling terug kwam, met blozende wangen en vergenoegd tot den portier\nopziende, terwijl hij zijn overjasje den langen man toereikte, die\nmet een vriendelijken lach op den kleinen man nederzag. "Is de beambte\nmet den verbonden arm er weer geweest? Heeft papa hem ontvangen?"\n\n"Ja, hij heeft hem ontvangen. Toen de kanselarijchef heenging, heb\nik hem dadelijk aangediend," antwoordde de portier, terwijl hij den\njas aannam.\n\n"Serescha!" riep de huisonderwijzer, die in de deur was blijven staan,\n"help u zelf!"\n\nMaar Serescha, ofschoon hij de zwakke stem van zijn gouverneur wel\ngehoord had, stoorde zich daaraan niet. Hij bleef voor den portier\nstaan, hield zich met eene hand aan diens bandelier vast en keek hem\nin het gezicht.\n\n"Nu, en heeft papa iets voor hem gedaan?"\n\nDe portier knikte bevestigend.\n\nSerescha en de portier stelden veel belang in den verbonden beambte,\ndie er al zevenmaal geweest was om Karenin iets te verzoeken. Serescha\nhad hem eens in den gang aangetroffen en gehoord, hoe hij den portier\nsmeekte hem toegang te verschaffen, daar hij anders met zijn kinderen\nellendig moest omkomen. Sedert en vooral nadat hij hem later nog\neenmaal ontmoet had, stelde Serescha veel belang in hem.\n\n"Was hij heel blijde?" vroeg hij verder.\n\n"Zou hij niet? Hij danste bijna, toen hij heenging."\n\n"Is er al wat voor mij gebracht?" vroeg hij verder.\n\nHet was de dag voor zijn verjaardag.\n\n"Nu, jonge heer," antwoordde de portier fluisterend en schudde het\nhoofd: "Iets van de gravin."\n\n"Wat je zegt! Waar?"\n\n"Karnej heeft het aan papa gebracht. Het zal wel wat moois zijn."\n\n"Hoe groot? Zoo?"\n\n"Een beetje kleiner, maar iets moois."\n\n"Een boek?"\n\n"Neen iets anders. Ga nu, ga nu! Wassili Lukitsch roept u!" vermaande\nde portier, die de weer terugkeerende schreden van den onderwijzer\nhoorde, en terwijl hij behoedzaam de kleine handen van zijn bandelier\nlosmaakte, wees hij met het hoofd naar Lukitsch.\n\n"Dadelijk, Wassili Lukitsch!" riep Serescha met den vroolijken,\nhartelijken lach, waardoor Wassili Lukitsch steeds overwonnen werd.\n\nSerescha was te vergenoegd, te gelukkig om zijn vriend, den portier,\nniet de algemeene familievreugde mede te deelen, waarmede hem op zijn\nwandeling de kleine nicht van gravin Lydia had bekend gemaakt. Het\nscheen Serescha heden een dag te wezen, waarop de geheele wereld\nvergenoegd moest zijn.\n\n"Weet je het nieuws al? Papa heeft de Alexander-Newsky gekregen."\n\n"Zou ik dat niet weten? Er zijn er al velen gekomen om te\nfeliciteeren."\n\n"Zoo? En is papa er blij mede?"\n\n"Zou hij over de genade van den Czaar niet blijde zijn? Hij heeft\nhet derhalve verdiend," zeide hij ernstig en gestreng.\n\nSerescha staarde nadenkend in het gelaat van den portier, dat hem tot\nin de kleinste bizonderheden bekend was, vooral op zijn onderkin,\ndie van onder de punten van zijn baard nederhing en die hij maar\nalleen kende, daar hij ze altijd van onderen beschouwde.\n\n"Nu, en je dochter, is het al lang, dat ze bij je was?"\n\nZijn dochter was een balletdanseres.\n\n"Die kan immers niet alle dagen komen! Die moet leeren en krijgt les,\nen u moet ook leeren, jonge heer! Ga nu heen."\n\nToen Serescha de leerkamer binnentrad, deelde hij in plaats van aan\nzijn opgegeven werk te gaan, zijn onderwijzer zijn vermoeden mede\nomtrent datgene, wat men hem gebracht had.\n\n"Zou het een machine zijn? Wat dunkt u?" vroeg hij.\n\nMaar Wassili Lukitsch dacht er slechts alleen aan, dat Serescha zijn\nlessen nog niet geleerd had voor den onderwijzer, die om twee uur\nkomen zou.\n\n"Neen, zeg mij maar een ding, Wassili Lukitsch," vroeg Serescha\nplotseling, toen hij reeds aan de schrijftafel zat en zijn grammatica\nin de hand hield: "Is er nog iets beters dan de Alexander-Newsky-orde?"\n\nWassili Lukitsch antwoordde, dat de Wladimir nog beter was dan de\nAlexander-Newsky.\n\n"En welke is dan nog beter?"\n\n"De hoogste is de Andrej Perwoswantjii."\n\n"En nog hooger dan Andrej ...?"\n\n"Dat weet ik niet."\n\n"Wat? weet u dat niet?" En Serescha leunde met het hoofd op de handen\nen verdiepte zich in gedachten. Deze waren zeer bont en verward. Hij\ndacht er aan, hoe zijn vader plotseling ook de Wladimir en Andrej kon\nbekomen hebben en hoe hij dan dientengevolge heden bij het onderwijs\ntoegevend zou zijn; hoe hij, als hij groot was, al deze orden zou\nbekomen en ook diegene, die nog hooger dan de Andrej was. Men behoefde\ner maar aan te denken, dan zou men ze dadelijk verkrijgen. En zij\nzouden nog hoogere uitdenken, en ook die zou hij dadelijk verdienen.\n\nOnder zulke gedachten ging de tijd voorbij, en toen de onderwijzer\nkwam, was de opgegeven taak nog niet afgemaakt, en de onderwijzer was\nniet slechts ontevreden, maar zeer bekommerd. Dit roerde Serescha;\nhij gevoelde zich niet schuldig, omdat hij zijn werk niet afgemaakt\nhad, want met alle inspanning had hij dit toch niet kunnen doen;\nmaar het bedroefd uitzicht van den onderwijzer deed hem leed en hij\nwilde hem troosten.\n\nHij koos een oogenblik, dat de onderwijzer zwijgend in zijn boek zag.\n\n"Michael Iwanowitsch, wanneer is u jarig?" vroeg hij onverwacht.\n\n"Je deedt beter de gedachten bij het werk te hebben; buitendien hebben\nverjaardagen volstrekt geen beteekenis voor een verstandig wezen. Een\nverjaardag is juist een dag als de andere."\n\nSerescha keek hem opmerkzaam aan, hij zag zijn schralen, kleinen baard,\nzijn bril, die op den neus was afgezakt, en verviel zoo in gedachten,\ndat hij niets begreep van al wat zijn onderwijzer hem uitlegde. Hij\nbesefte, dat hij niet zoo gesproken had, als hij werkelijk dacht,\ndit bespeurde hij aan den toon, waarop hij gesproken had. "Waarom,"\ndacht hij, "hebben zij allen afgesproken altijd op dezelfde manier\nhet vervelendste en onnoodigste te zeggen? Waarom houdt hij niet van\nmij?" vroeg hij treurig zich zelf, en wist daarvoor geen antwoord\nte vinden.\n\nOp dezen onderwijzer volgde een uur onderwijs bij zijn vader. Tot deze\nkwam, zat Serescha aan de schooltafel, speelde met zijn pennemes en\ndacht aan zijn moeder. Het hoorde tot zijne lievelingsbezigheden op\nzijn wandelingen te zoeken naar zijn moeder. Hij geloofde niet aan\nhaar dood, ofschoon Lydia Iwanowna het hem gezegd en zijn vader het\nbevestigd had. Ja, hij zocht haar zelfs tijdens men hem gezegd had,\ndat zij gestorven was, reeds dadelijk bij zijn eerste wandeling. Elke\nvlugge, gracieuse dame met donker haar hield hij voor zijn moeder. Zag\nhij er zulk eene, dan verhief zich in zijn hart een verborgen gevoel\nvan teederheid en tranen vulden zijn oogen. Hij verwachtte, dat zij\nhem dadelijk naderen, haar sluier terugslaan en hem haar gelaat toonen\nzoude; zij zou lachen, hem omhelzen, hij zou den welriekenden geur,\ndie haar omgaf, herkennen, haar zachte handen voelen en weenen van\nblijdschap.\n\nSedert eenigen tijd zocht en verwachtte hij haar als iets\ngeheimzinnigs, omdat hij eens toevallig van de kindermeid gehoord had,\ndat zij niet gestorven was, en dat Lydia Iwanowna en zijn vader hem\ndit zoo gezegd hadden, omdat hij haar als dood moest beschouwen, dewijl\nzij slecht geweest was, hetwelk hij, omdat hij haar liefhad, volstrekt\nniet geloofde. Heden had hij een dame met een lila sluier gezien; zijn\nhart had geklopt, en hij verwachtte, dat zij het zou blijken te zijn;\nhij volgde haar met de oogen, zoolang zij op het trottoir nader kwam;\nmaar dicht voor hem was zij in een zijstraat verdwenen. Heden gevoelde\nhij sterker dan ooit een aandrang van liefde en teederheid voor haar,\nen geheel daarin verzonken, staarde hij aan haar alleen denkend met\nschitterende oogen voor zich uit en versneed met zijn pennemes den\ngeheelen kant van den bank.\n\n"Papa komt!" waarschuwde Wassili Lukitsch.\n\nSerescha sprong op, ging zijn vader te gemoet, kuste zijn hand en keek\nhem opmerkzaam aan om bij hem de kenteekenen van blijdschap over de\nontvangen orde te ontdekken.\n\n"Nu, was het een aangename wandeling?" vroeg Alexei Alexandrowitsch,\nzette zich in zijn stoel en sloeg het boek open. Hoewel hij tot\nSerescha gezegd had, dat ieder Christen de geheele Heilige Schrift\nvan buiten moest kennen, zag hij zelf toch, wat het Oude Testament\nbetrof, dikwijls in het boek, en Serescha had dit zeer goed opgemerkt.\n\n"Ja, papa, wij hebben een mooie wandeling gedaan," antwoordde Serescha\nen ging op den rand van den stoel zitten en begon met dezen heen en\nweder te wiegelen, hetgeen hem verboden was. "Ik heb Nadenka gezien\n(dit was het nichtje van gravin Lydia Iwanowna). Zij heeft mij verteld,\ndat u een nieuwe ster heeft gekregen. Is u daar blij om, papa?"\n\n"Ten eerste, verzoek ik je niet zoo te schommelen," vermaande\nAlexei Alexandrowitsch; "en ten tweede moet ons niet de belooning,\nmaar het werk het meest genoegen geven. Ik wensch, dat gij dat goed\nbegrijpt. Indien ge slechts wilt werken en leeren om beloond te worden,\ndan zal het werk je zwaar vallen, maar als je werken wilt uit liefde\nvoor het werk, dan zal je de belooning daarvoor niet ontbreken."\n\nSerescha\'s oogen, die zooeven nog blonken van teederheid en\nblijmoedigheid, verloren hun glans en werden nedergeslagen voor den\nblik zijns vaders. Dat was de hem lang bekende toon, waarop deze steeds\ntot hem sprak, alsof hij ze tot een jongen der verbeelding richtte,\nzooals men ze wel in de boeken vindt en op wie Serescha toch volstrekt\nniet geleek. En Serescha trachtte in de tegenwoordigheid zijns vaders\ndien knaap uit het boek voor te stellen.\n\n"Ik hoop, dat je mij hebt verstaan?"\n\n"Ja, papa," antwoordde Serescha, ook nu dien knaap der verbeelding\nvoorstellend.\n\nDe les bestond in het vanbuitenleeren van eenige bijbelplaatsen en\nin het vertellen der scheppingsgeschiedenis van Mozes. De teksten\nkende Serescha tamelijk goed, maar terwijl hij ze opzegde, viel zijn\noog op het voorhoofdsbeen zijns vaders, dat van de wenkbrauwen zoo\nsteil opsteeg; hierdoor kwam hij in de war en in plaats van het slot\nvan een vers zeide hij het begin van een ander op. Dit woog bij den\nvader zwaar, omdat daaruit bleek, dat Serescha zelf niet verstond\nwat hij zeide.\n\nHij fronste het voorhoofd en begon weer met dezelfde verklaring, die\nSerescha al zoo dikwijls gehoord had en toch niet bevatten kon. Toen\nging de vader tot de bijbelsche geschiedenis over. Serescha vertelde\nvrij goed, maar als hij de oorzaken van sommige omstandigheden zou\nopgeven, wist hij niets, hoewel hij wegens deze zelfde zaak reeds\neenmaal gestraft was geworden. Van de patriarchen voor den zondvloed\nkende hij er maar een, namelijk Henoch, die levend in den hemel werd\nopgenomen. Vroeger had hij ook die namen van alle andere geweten,\nmaar nu had hij ze, door belangstelling in Henoch en zijn hemelvaart,\nalle vergeten; deze Henoch was zijn lieveling in het geheele Oude\nTestament en aan zijn opvaren ten hemel knoopte zich een geheele rij\nvoorstellingen vast, waaraan hij zich ook nu overgaf, terwijl hij\nmet strakken blik op den horlogeketting zijns vaders staarde.\n\nAan den dood, waarvan men hem zoo dikwijls gesproken had, geloofde\nhij volstrekt niet. Hij kon het zich niet voorstellen, dat geliefde\nmenschen sterven kunnen en nog minder hij zelf. Men had hem gezegd:\nalle menschen moeten sterven; hij vroeg er menschen naar, in wie hij\ngroot vertrouwen stelde, en zij bevestigden het. Maar Henoch was toch\nniet gestorven, derhalve stierven toch niet allen; en waarom zou niet\nieder zich voor God zoo verdienstelijk kunnen maken, dat hij levend\nin den hemel werd opgenomen. De slechte menschen, dat wil zeggen\nmenschen, die niet veel van Serescha hielden, die mochten sterven,\nmaar de goede konden allen worden zooals Henoch.\n\n"Nu? Wie waren de patriarchen?"\n\n"Henoch, Enos...."\n\n"Dat heb je al eens gezegd. Dat is verkeerd, Serescha. Als je u\ngeen moeite geeft om datgene te weten, wat voor ieder Christen het\nnoodigste is, wat kan dan nog waarde voor je hebben?" zeide de vader\nen stond op. "Ik ben niet over je tevreden, en Peter Ignatitsch (dat\nwas de vorige onderwijzer) is ook ontevreden over je.... Ik zal je\nmoeten straffen."\n\nDe vader en de onderwijzer waren beide over Serescha ontevreden, en\ninderdaad leerde hij slecht. En toch kon men niet zeggen, dat hij\nslecht begaafd was; integendeel, hij had meer begaafdheid dan die\nknapen, op wie de onderwijzer hem als voorbeelden wees. Volgens de\nmeening des vaders ontbrak het hem aan lust datgene te leeren, wat men\nvan hem vorderde; maar in werkelijkheid kon hij het niet leeren, omdat\nzijn hart andere eischen deed gelden, dan zijn vader en leermeester\nvorderden; en zoo voerde hij een strijd tegen zijn opvoeders. Hij was\nnegen jaren oud, hij was een kind, maar zijn hart kende hij toch;\nhij beschermde het, en zonder den sleutel der liefde liet hij er\nniemand binnen. Zijn opvoeders klaagden, dat hij geen lust tot leeren\nhad, en zijn hart dorstte naar kennis. Hij leerde bij Kapitonitsch,\nbij de kindermeid, bij Nadenka, bij Wassili Lukitsch, maar niet bij\nzijn onderwijzers. Het water, dat de vader en de onderwijzers op hun\nschepraderen verwachtten, was reeds te voren doorgeloopen en had op\neen andere plaats zijn kracht uitgeoefend.\n\nDe vader strafte Serescha daarmede, dat hij hem niet toestond Nadenka\nte bezoeken. Maar deze straf bleek een geluk te zijn. Wassili Lukitsch\nwas in een goede luim en leerde hem, hoe men windmolens kan maken. De\ngeheele avond verliep aangenaam onder bezigheid en droomerijen, of\nmen niet zulke molens zou kunnen maken, waarop men kon gaan zitten\nom dan de roeden met de hand vast te houden of zich daaraan vast\nte binden en zich mede te laten ronddraaien. Aan zijn moeder had\nhij den geheelen avond niet gedacht, maar toen hij in zijn bed lag,\nherinnerde hij zich haar plotseling en bad met zijn eigen woorden,\ndat zij morgen, als hij jarig was, mocht ophouden zich te verbergen\nen weer bij hem mocht komen.\n\n"Wassili Lukitsch, weet u, wat ik nog meer gebeden heb? Wat in \'t\ngeheel niet bij het gebed behoort?"\n\n"Vlijtiger te leeren?"\n\n"Neen."\n\n"Om een stuk speelgoed?"\n\n"Neen, u zal het toch niet raden. Iets zeer schoons, een geheim. Als\nhet komt, zal ik het u zeggen. Raad u het niet?"\n\n"Neen, dat kan ik niet raden. Zeg het maar," zeide Wassili Lukitsch\nen lachte, wat hem zelden gebeurde. "Nu moet je gaan slapen, ik doe\nhet licht uit."\n\n"Zonder licht zie ik datgene, waar ik om gebeden heb nog\nduidelijker. Zooeven had ik u mijn geheim bijna verraden," hernam\nSerescha en lachte vroolijk.\n\nNadat het licht was uitgedaan, zag en voelde Serescha zijn moeder. Zij\nstond naast hem en liefkoosde hem met haar blikken. Maar daarop\nverschenen er windmolens, pennemessen, alles verwarde zich en vloeide\nineen en hij sliep in.\n\n\n\n\n\n\nVIJFDE BOEK.\n\n\n\n\nI.\n\n\nToen Wronsky en Anna uit het buitenland teruggekeerd en in Petersburg\naangekomen waren, hadden zij in een der Russische hotels hun intrek\ngenomen, Wronsky op de eerste verdieping, Anna met het kind, de min\nen een dienstmeisje op de tweede, waar zij vier kamers bewoonde.\n\nDen eersten dag na hun aankomst was Wronsky naar zijn broeder\ngereden. Hij trof daar zijn moeder aan, die voor zaken naar Moskou\ngekomen was. Zij en zijn schoonzuster ontvingen hem als altijd, zij\nspraken over zijn reis, over wederzijdsche bekenden, maar roerden\nmet geen enkel woord zijn verhouding tot Anna aan.\n\nToen zijn broeder hem den volgenden morgen een tegenbezoek bracht,\nvroeg hij ook naar Anna. Wronsky zei hem ronduit, dat hij hun\nverhouding als die van echtgenooten beschouwde, en dat hij haar nog\nhoopte te overreden zich van haar man te laten scheiden, zooals deze\nhaar had aangeboden; dan zou hij haar kunnen trouwen, maar reeds nu\nbeschouwde hij haar als zijn wettige vrouw en verzocht hem, dit zijn\nmoeder en zijn schoonzuster te willen mededeelen.\n\n"Of de wereld dit goed- of afkeurt, is mij onverschillig," had hij\ngezegd, "maar wanneer mijn bloedverwanten met mij willen omgaan\nals met een familielid, dan moeten zij ook mijn vrouw als zoodanig\nbeschouwen." Gregoor, die altijd veel prijs stelde op de meening van\nzijn jongeren broeder, wist niet recht, of dit goed of verkeerd was;\nde wereld moest dat beslissen, maar hij voor zich had er niets tegen,\nen derhalve was hij met zijn broeder Alexei bij Anna binnengetreden.\n\nIn zijn broeders tegenwoordigheid en ook in die van anderen sprak\nWronsky Anna steeds met u aan, maar veronderstelde toch, als iets\ndat van zelf sprak, dat hij hun verhouding kende, en zij spraken er\nook van, dat Anna zich naar Wronsky\'s landgoed zou begeven.\n\nOndanks zijn wereldkennis dwaalde Wronsky toch zeer in de beoordeeling\nzijner positie. Men zou meenen, dat hij het inzag, dat de hoogere\nkringen voor hem en Anna gesloten waren; maar nu kwamen in zijn\nhoofd allerlei denkbeelden op, dat dit vroeger wel het geval zou\nzijn geweest, maar dat men echter bij den tegenwoordigen vooruitgang\n(onbewust was hij nu een aanhanger van elken vooruitgang geworden)\nwel van meening veranderd zou zijn, en dat het volstrekt nog niet\nuitgemaakt was, of de groote wereld haar op zou nemen of niet; van\nhet hof zouden zij natuurlijk uitgesloten blijven, maar alle andere\nmenschen zouden het zoo beschouwen en zoo handelen, als hij zelf.\n\nEenige uren kan men de voeten wel in een ongemakkelijke houding\nonder zich houden, wanneer men zich bewust is, dat niets belet deze\nhouding te veranderen; wanneer iemand echter weet, dat hij in deze\nongemakkelijke houding blijven _moet_, dan zal hij met de beenen\ntrekken en er aanvallen van kramp in bemerken en naar die richting\nstooten, waarin hij ze zou wenschen uit te strekken. Dit gevoel had\nWronsky nu tegenover de hoogere kringen. Hoewel hij in den grond\nvan zijn hart zeer goed wist, dat deze nu voor hem waren gesloten,\nwilde hij toch eens zien, of zij intusschen niet veranderd waren en\nhen ontvangen wilden. Maar hij bemerkte spoedig, dat, evenals bij\nhet spel van de kat en de muis, de kringen zich voor hem persoonlijk\nopenden, maar de handen, die voor hem waren opgeheven, zonken terstond\nvoor Anna.\n\nEen der eerste dames uit de Petersburger groote wereld, die Wronsky\nbegroette, was zijn nicht, vorstin Betsy.\n\n"Dus eindelijk!" riep zij hem van vreugde stralend toe. "En Anna? Hoe\nverheugt het mij! Waar logeert ge? Ik kan mij voorstellen, hoe\nvreeselijk vervelend het u nu na uw interessante reis in Petersburg\nmoet voorkomen. Ik kan mij uw wittebroodsweken in Rome voorstellen! Hoe\nstaat het nu met de scheiding? Heeft die plaats gehad?"\n\nWronsky bemerkte, hoe haar geestdrift verminderde, toen zij vernam,\ndat dit nog niet het geval was.\n\n"Men zal daarom wel een steen op mij werpen, dat weet ik," zeide zij,\n"maar ik wil Anna toch bezoeken. Dat zal u aangenaam zijn. Ja, ik\nkom bepaald. Gij wilt niet lang hier blijven?"\n\nEn werkelijk kwam zij nog dienzelfden dag bij Anna; maar haar toon was\nreeds aanmerkelijk anders als vroeger. Zij liet zich klaarblijkelijk\nveel op haar moed voorstaan en verlangde, dat Anna deze trouwe\nvriendschap op prijs zou stellen. Zij bleef nauwelijks tien minuten,\nvertelde nieuwtjes en zeide bij het afscheid:\n\n"Hoe staat het nu met uw scheiding? Al stoor ik mij ook aan niets,\nandere, kleingeestige menschen zullen misschien toch koel tegen u\nblijven, zoolang gij niet getrouwd zijt. Maar dat is nu immers heel\neenvoudig. Ca se fait. Dus Vrijdag vertrekt gij reeds? Jammer, dat\nwij elkander voor dien tijd niet meer zien."\n\nUit Betsy\'s houding had Wronsky kunnen afleiden, wat hij van de wereld\nte verwachten had, maar hij deed nog een poging bij zijn familie. Op\nzijn moeder rekende hij niet. Hij wist, dat deze, die in den eersten\ntijd der kennismaking zoo met Anna ingenomen was geweest, nu niets\nmeer van haar weten wilde, omdat zij haar beschuldigde haar zoons\ncarriere bedorven te hebben. Maar hij vestigde al zijn hoop op zijn\nschoonzuster Warja. Zij, dacht hij, zou geen steen op Anna werpen,\nzij zou vrijmoedig eenvoudig Anna bezoeken en haar ontvangen. Daarom\nwas hij terstond den volgenden dag naar haar woning gereden, en daar\nhij haar alleen thuis vond, sprak hij zijn verwachtingen uit.\n\n"Gij weet, Alexei," zei ze na hem te hebben aangehoord, "hoe veel\nik van je houd, en hoe ik bereid ben alles voor je te doen. Maar\nik heb gezwegen, daar ik wist, dat ik u en Anna Arkadiewna ..." Zij\nzeide niet alleen Anna, maar uitdrukkelijk Anna Arkadiewna. "Ik bid\nu, meen niet, dat ik haar veroordeel! Dat nooit! Ik had in haar\nplaats misschien ook zoo gehandeld. Maar laat ons daar niet van\nspreken! "Wij behoeven niet in bizonderheden te treden, zeide zij,\nen zag hem verlegen in het betrokken gelaat. "Maar men moet de zaak\ntoch bij haar naam noemen. Gij wilt, dat ik haar zal bezoeken en\nontvangen om haar zoo weer in de wereld te rehabiliteeren, maar gij\nmoet het inzien, dat _kan_ ik niet. Mijn dochters zijn volwassen en\nom harentwil moet ik in de wereld leven. Dus kort en goed: ik bezoek\nAnna Arkadiewna, dan zal zij toch inzien, dat ik haar niet bij mij\nkan uitnoodigen, of ik zou het zoo moeten inrichten, dat zij degenen,\ndie daar omtrent een andere meening hebhen, niet ontmoet; en dat zal\nhaar beleedigen. Verheffen kan ik haar niet, integendeel ik zou ..."\n\n"Ik echter meen, dat zij niet dieper gevallen is, dan honderd andere\nvrouwen, die gij ontvangt," viel Wronsky haar onvriendelijk in de\nrede en daar hij zag, dat haar besluit vast stond, zweeg hij stil en\nstond op.\n\n"Alexei! wees niet boos op mij! Ik bid je, begrijp toch, dat ik geen\nschuld heb!" zeide zij en zag hem met een verlegen lachje aan.\n\nMaar zijn voorhoofd werd niet weder effen. "Ik ben niet boos op\nu," zeide hij. "Maar het spijt mij zeer. Het spijt mij, omdat onze\nvriendschap er door verbroken, ten minste er zeer door verminderd\nwordt. Gij zult begrijpen, dat dit voor mij ook niet anders mogelijk\nis." En hiermee verliet hij Warja.\n\nWronsky zag nu in, dat verdere pogingen vergeefsch waren en dat\nzij de weinige dagen in Petersburg als in een vreemde stad moesten\ndoorbrengen. Zij moesten alle aanraking met hun vroegeren vriendenkring\nvermijden om zich niet aan onaangenaamheden en beleedigingen bloot te\nstellen. De grootste onaangenaamheid in Petersburg echter was deze,\ndat, zooals het scheen, Alexei Alexandrowitsch en zijn naam overal\nwaren. Men kon geen gesprek aanknoopen, zonder dat het op Alexei\nAlexandrowitsch viel, men kon nergens heen rijden zonder hem te\nontmoeten. Zoo ten minste scheen het Wronsky toe, als een mensch\nmet een zeeren vinger; al gaat hij er nog zoo voorzichtig mee om,\noveral stoot hij er zich mede.\n\nHet verblijf in Petersburg was voor Wronsky nog pijnlijker door\nde omstandigheid, dat hij Anna in een geheel nieuwe, voor hem\nonbegrijpelijke stemming zag. Nog pas op hem verliefd, werd zij\nterstond daarna koud, prikkelbaar en ongenaakbaar. Er kwelde haar\niets, dat zij voor hem geheim hield; de beleedigingen, die zijn leven\nvergiftigden, scheen zij niet te bemerken en daardoor maakte zij ze\nvoor hem nog te pijnlijker.\n\n\n\n\n\nII.\n\n\nEen van de redenen, die Anna bewogen hadden naar Rusland terug te\nkeeren, was het verlangen naar haar zoon. Sedert den dag, dat zij uit\nItalie teruggekeerd waren, had de gedachte, dat zij hem weer zou zien,\nhaar niet verlaten. Hoe meer zij Petersburg naderden, des te grooter\nscheen haar de vreugde en de beteekenis van dit wederzien. Zij vroeg\nzich af, hoe haar dit zou gelukken; het scheen haar zoo eenvoudig en\nnatuurlijk, als zij met hem in dezelfde stad was. Maar reeds terstond\nna haar aankomst in Petersburg werd haar haar tegenwoordige verhouding\ntot de wereld duidelijk en zij begon in te zien, dat het lang niet\ngemakkelijk zou zijn haar zoon te zien.\n\nReeds twee dagen was zij in Petersburg geweest en de gedachte aan haar\nzoon had haar geen oogenblik verlaten, maar nog had zij hem nergens\ngezien. Hem in zijn huis te bezoeken, waar zij Alexei Alexandrowitsch\nzou kunnen ontmoeten, daar had zij het recht niet toe. Men zou haar\nkunnen afwijzen en beleedigen. Aan haar man te schrijven was haar\neen kwellende gedachte. Haar zoon eens toevallig op een wandeling te\nontmoeten was haar niet voldoende; zij had zich zoo op dit weerzien\nvoorbereid, zij had hem zooveel te zeggen, zij wilde hem omarmen en\nkussen! Serescha\'s oude kindermeid had haar met raad en daad kunnen\nbijstaan, maar deze woonde niet meer bij Karenin. Met dergelijke\noverleggingen waren twee dagen voorbijgegaan.\n\nDen derden dag eindelijk, nadat zij de betrekking tusschen gravin Lydia\nIwanowna en Alexei Alexandrowitsch vernomen had, besloot zij aan deze\neen brief te schrijven, die haar zeer veel zelfbeheersching kostte en\nwaarin zij met opzet liet doorschemeren, dat de toestemming om haar\nzoon te zien van de grootmoedigheid van Alexei Alexandrowitsch zou\nafhangen, want zij wist, dat, indien hem deze brief in handen kwam,\nhij niet zou kunnen weigeren zijn begonnen grootmoedige rol te spelen.\n\nDe bode had haar het minst verwachte en wreedste bericht teruggebracht,\ndat zij geen antwoord zou ontvangen. Dat vond zij verschrikkelijk. Nog\nnooit had zij zich zoo vernederd gevoeld als bij het verhaal van den\nbode van zijn ontvangst, zijn lang wachten en het eindelijk ontvangen\nbericht, dat men geen antwoord zou geven; maar zij begreep, dat de\ngravin van haar standpunt gelijk had. Haar smart was des te grooter,\nnu zij die alleen moest dragen; zij kon en wilde die Wronsky niet\nmededeelen. Zij wist, dat voor hem, die toch de hoofdoorzaak van haar\nongeluk was, een ontmoeting met haar zoon van weinig belang was; zij\nwist, dat hij nooit in staat zou zijn haar gevoel te begrijpen; zij\nwist, dat zij hem haten zou om den koelen toon, waarop hij hiervan zou\nspreken, en dit vreesde zij het allermeest en hield het zorgvuldig voor\nhem geheim. Zij bleef den geheelen dag thuis en peinsde op middelen om\nhaar zoon te kunnen zien. Eindelijk besloot zij aan haar man zelf te\nschrijven. Zij had den brief reeds af, toen haar een brief van gravin\nLydia gebracht werd. Had het zwijgen der gravin haar vernederd, de\nbrief en alles, wat zij tusschen de regels las, beleedigde en griefde\nhaar zoo zeer, deze boosaardigheid tegenover haar hartstochtelijke,\nrechtmatige teederheid voor haar zoon scheen haar zoo vreeselijk toe,\ndat zij nu nog slechts toorn tegen anderen gevoelde en ophield zich\nzelf aan te klagen.\n\n"Deze koelheid is een verloochening van hun gevoel! Zij willen\nmij alleen beleedigen en het kind martelen, opdat ik mij aan hen\nonderwerp. Maar dit in geen geval! Zij zijn slechter dan ik, want\nik veins ten minste niet!" En terstond besloot zij morgen, op haar\nzoons verjaardag, rechtstreeks naar het huis van haar man te rijden,\nde bedienden om te koopen of te misleiden en het ging hoe het ging,\nhaar zoon te zien en dit afschuwelijk samenweefsel van leugens,\nwaarmee zij het kind omsponnen, voor hem te ontwarren.\n\nZij begaf zich naar een speelgoedwinkel, kocht wat speelgoed en\nvormde haar plan. Zij wilde reeds \'s morgens om acht uur, als Alexei\nAlexandrowitsch zeker nog sliep, er heen rijden, geld in de hand\nnemen om dit den portier en den bediende te geven en hun zeggen, dat\nzij uit naam van een van Serescha\'s peetooms hem kwam gelukwenschen,\nen dat haar uitdrukkelijk was opgedragen het speelgoed voor zijn bed\nte zetten. Zij overlegde ook bij zich zelf, met welke woorden zij\nhaar zoon zou verklaren, waarom men hen gescheiden had.\n\n\n\n\n\nIII.\n\n\nDen volgenden morgen om acht uur steeg Anna uit een huurkoets en\nschelde aan de groote poort van haar vroeger huis.\n\n"Ga eens zien, wat zij wil. Het is een dame," zei Kapitonitsch, die\nnog niet gekleed was en op pantoffels en een haastig aangeschoten\njas door het venster de dame, die voor de deur stond, gewaar werd.\n\nNauwelijks had zijn helper, een jonge man, die Anna onbekend was,\nde deur geopend, of zij trad binnen, nam uit haar mof een banknoot\nvan drie roebels en drukte hem die snel in de hand.\n\n"Serescha, Sergej Alexeitsch!" stotterde zij en trad vooruit. Na een\nblik op den banknoot geworpen te hebben, hield haar de helper van\nden portier bij de tweede glazen deur staande.\n\n"Wie verlangt u te zien?"\n\nMaar zij hoorde en antwoordde niet.\n\nNu ging Kapitonitsch, die de verlegenheid der vreemde bemerkte,\nzelf naar haar toe en vroeg, wat zij begeerde.\n\n"Van vorst Skorodumof aan Sergej Alexeitsch!" antwoordde zij.\n\n"Nog niet opgestaan," zei de portier en beschouwde haar\nopmerkzaam. Anna had niet verwacht, dat de zoo geheel onveranderd\ngebleven inrichting van de voorkamer in dit huis haar zoo zou\naangrijpen. Smartelijke en blijde herinneringen verdrongen zich in haar\ngeest en voor een oogenblik vergat zij geheel, waarom zij gekomen was.\n\n"Wil u zoo goed zijn een oogenblik te wachten," zei Kapitonitsch en\nnam haar den pelsmantel af. Toen zag hij haar in \'t gezicht, herkende\nhaar en maakte zwijgend een diepe buiging.\n\n"Wees zoo goed binnen te treden, excellentie!" zei hij hierop.\n\nZij wilde spreken, maar de stem begaf haar. Zij zag den oude met een\nsmeekenden blik aan en ijlde met snelle, lichte schreden de trap\nop. Dewijl hij zich ver voorover boog en de pantoffels verloor,\nliep Kapitonitsch haar na om haar in te halen.\n\n"Misschien is de onderwijzer daar nog niet gekleed, ik wil hem\nzeggen...." Maar Anna klom verder de haar wel bekende trap op, zonder\niets te verstaan van hetgeen de oude zeide.\n\n"Hier, links, excellentie! Hij woont nu in de oude hoekkamer," zeide\nde portier hoestend; "ik zal eens gaan zien!" ging hij voort en bleef\nvoor de hooge deur staan. "Uw excellentie zal het verontschuldigen,\ndat er nog niet opgeredderd is." En hij verdween achter de deur,\nom terstond weer te verschijnen: "Zij zijn juist wakker!"\n\nAnna zag en hoorde niets om zich heen. Zij kon nauwelijks het geluk\nbevatten, dat zij hem terstond zien zou. Maar op het oogenblik,\ndat de deur weer door den portier geopend werd, hoorde zij een kind\ngeeuwen. Aan dit geluid herkende zij haar zoon en zij zag hem als\nlevend voor zich.\n\n"Goed, goed! ga maar heen!" zeide zij en opende de deur.\n\nDe knaap zat in zijn bed met voorovergebogen lichaam en hield juist\nmet geeuwen op. Zijn lippen sloten zich tot een zalig, droomerig\nlachje en toen legde hij zich weer langzaam en welbehagelijk neer.\n\n"Serescha!" fluisterde zij bijna onhoorbaar en naderde hem. Dat was\nhij, maar toch niet zooals zij hem zich had voorgesteld. Gedurende\nhun scheiding en in haar vurig verlangen naar hem, had zij zich hem\nals kind van vier jaren voorgesteld, toen zij hem het meest bemind\nhad. Nu was hij zelfs niet meer zoo, als toen zij hem verlaten had,\nhij had zich van het vierjarig kind nog verder verwijderd en was\nnog grooter en magerder geworden! Wat is dat? Hoe mager is zijn\ngezicht en hoe kort is zijn haar! Hoe lang zijn zijn armen! Wat is\nhij veranderd, sedert zij hem verlaten heeft! Maar hij was het toch,\nhij, hij, hij! Dat was de vorm van zijn hoofd, dat waren zijn lippen,\nzijn poezel halsje, zijn breede schouders!\n\n"Serescha!" herhaalde zij.\n\nHij richtte zich weer in het bed op, wendde het hoofd naar beide\nzijden, alsof hij iets zocht en opende de vastgesloten oogen. Stil en\nvragend zag hij zijn moeder, die voor hem stond, aan, lachte gelukkig\nen sloot de oogen weer, ging echter niet weer liggen, maar boog zich\nknielend naar haar toe.\n\n"Serescha! Mijn lieve jongen!" sprak zij met bijna verstikte stem en\nsloeg de armen om zijn teeder lichaam, dat zich welbehagelijk tegen\nhaar aanvleide.\n\nSlaperig, met gesloten oogen en steeds glimlachend omhelsde hij haar\nover de bedleuning heen, terwijl hij haar bedekte met dien zoeten,\nwarmen adem, die slechts aan kinderen eigen is, en begon met zijn\ngezicht haar hals en schouders te streelen.\n\n"Dat wist ik," zeide hij en opende de oogen. "Vandaag ben ik jarig,\nik wist dat u komen zou. Ik zal dadelijk opstaan."\n\nAnna drukte hem hartstochtelijk tegen zich aan. Zij zag, hoe hij\ngedurende haar afwezigheid gegroeid en veranderd was. Zij herkende\nzijn lange beenen, die van onder de deken te voorschijn kwamen,\nmaar toch kwamen ze haar vreemd voor. Zij herkende de ingevallen\nwangen en de kort afgeknipte haarlokjes in den nek, dien zij zoo\ndikwijls gekust had. Zij betastte dit alles en kon niets zeggen;\ntranen verstikten haar stem.\n\n"Waarom schreit u, mama?" vroeg hij plotseling geheel wakker. "Mama,\nwaarom schreit u?" riep hij op klagenden toon\n\n"Ik? Ik zal niet meer schreien.... Ik schrei van vreugde. Ik heb je\nin zoo lang niet gezien. Ik zal het niet meer doen!" zei ze, terwijl\nzij de tranen inslikte en zich afwendde. "Zoo! Nu moet ge u echter\naankleeden." hernam ze weer bedaard en zonder zijn hand los te laten\nging zij naast zijn bed op den stoel zitten, waarop zijn kleeren gereed\nlagen. "Hoe kunt ge u zonder mij aankleeden? Hoe...." wilde zij vragen\nen eenvoudig en hartelijk met hem spreken, maar zij vermocht het niet\nen moest zich weder afwenden.\n\n"Ik wasch mij niet meer met koud water, dat wil papa niet hebben. Heeft\nu Wassili Lukitsch gezien? Hij zal dadelijk komen. En u, u zijt op\nmijn kleeren gaan zitten."\n\nEn Serescha lachte. Zij zag hem aan en lachte ook.\n\n"Mama! lief moedertje!" riep hij uit en wierp zich in haar armen. Alsof\nhij eerst aan de werkelijkheid geloofde, nu hij haar zag lachen. "Dat\nis niet noodig," zeide hij en nam haar den hoed af, en toen, als zag\nhij haar eerst op dit oogenblik, wierp hij zich weer in haar armen\nen kuste haar.\n\n"Nu? en wat hebt ge dan van mij gedacht? Je hebt toch niet gemeend,\ndat ik gestorven was?"\n\n"Dat heb ik nooit geloofd."\n\n"Heb je het wezenlijk nooit geloofd, mijn jongen?"\n\n"ik wist dat het niet waar was, ik wist het!" herhaalde hij en greep\nhaar hand, die zijn haar liefkoosde, en drukte ze aan zijn mond en\nbegon ze te kussen.\n\n\n\n\n\nIV.\n\n\nIntusschen was Wassili Lukitsch gekomen. Eerst begreep hij niet,\nwie de dame was, maar toen hij uit het gesprek afleidde, dat zij de\nmoeder was, die haar echtgenoot verlaten had en die hij niet kende,\ndaar hij eerst na haar heengaan in het huis was gekomen, twijfelde\nhij, of hij binnen zou treden of niet, of hij er al of niet Alexei\nAlexandrowitsch kennis van moest geven. Na dit bij zich zelf overlegd\nie hebben kwam hij tot het besluit, dat het zijn plicht was Serescha\nop het gewone uur te wekken en dat hij er dus niet over behoefde na te\ndenken, wie daar zat, de moeder of iemand anders; hij had slechts zijn\nplicht te vervullen. Dus had hij zich aangekleed, was naar de deur\ngegaan en opende ze nu. Maar de teederheid tusschen moeder en zoon,\nde klank hunner stemmen en dat, wat zij spraken, deden hem van plan\nveranderen. Hij schudde het hoofd en sloot de deur weer met een zucht.\n\n"Ik zal nog vijf minuten wachten," zeide hij bij zich zelf, terwijl\nhij hoestte en zijn tranen afdroogde.\n\nIntusschen waren de bedienden des huizes in rep en roer geraakt. Allen\nhadden gehoord, dat de Barinja teruggekomen was, dat Kapitonitsch haar\nhad binnengelaten, dat zij nu in de kinderkamer was, dat mijnheer toch\naltijd precies om acht uur opstond en dadelijk zelf naar de kinderkamer\nging, en allen begrepen, dat een ontmoeting der echtgenooten in ieder\ngeval moest vermeden worden. Karnej, de kamerdienaar, kwam beneden\nin de portierskamer en vroeg, wie haar binnengelaten had. Toen hij\nvernam, dat Kapitonitsch zelf haar ontvangen en naar boven geleid had,\nberispte hij den oude. Kapitonitsch zweeg hardnekkig, maar toen Karnej\ntot hem zeide, dat hij daarom uit het huis verdiende gejaagd te worden,\nsprong hij op hem toe, schudde de vuist tegen hem en zeide:\n\n"Ja, jij zoudt de Barinja niet binnen hebben gelaten, hoewel je tien\njaar bij haar gediend en niets als goeds van haar ondervonden hebt. Wil\nje dan nu niet naar haar toegaan en tot haar zeggen: Ik verzoek u\nheen te gaan? Jij hebt immers verstand van hooge politiek! Zoo is\nhet! Maar jij denkt slechts aan je zelf, hoe je u ten koste van je\nheer verrijken zult!"\n\n"Soldaat!" zei Karnej en wendde zich tot de binnentredende kindermeid:\n"Oordeel zelf, Marfa Efimonowna, hij heeft haar binnengelaten en er\nniemand iets van gezegd. Alexei Alexandrowitsch zal terstond uit zijn\nvertrekken komen en naar de kinderkamer gaan."\n\n"O hemel!" zeide de kindermeid, "Karnej Wassilitsch,gij moet, het ga\nhoe het ga, mijnheer terughouden, en ik zal heengaan om haar op de\neen of andere wijze te verwijderen. O hemel, o hemel!"\n\nToen de kindermeid de kinderkamer binnentrad, vertelde Serescha zijn\nmoeder juist, hoe hij met Nadenka van den berg gegleden en driemaal\ngevallen was. Zij luisterde naar het geluid zijner stem, beschouwde\nzijn gelaat on volgde zijn gebarenspel, bevoelde zijn hand, maar\nbegreep niet, wat hij zeide. Zij dachten gevoelde slechts dit eene,\ndat zij heengaan en hem verlaten moest. Zij had de schreden van Wassili\nLukitsch gehoord, hoe hij de deur opende en hoestte; zij hoorde ook\nde schreden der naderende kindermeid, maar zij zat daar als versteend,\nzij kon niet spreken en evenmin opstaan.\n\n"Barinja, lieve barinja," zeide de kindermeid en kuste haar de handen\nen schouders: "Welk een vreugde heeft God ons jarig kind bereid! U\nis ook in \'t geheel niet veranderd."\n\n"Ach, lieve vrouw, ik wist niet, dat gij nog hier zijt...." zeide\nAnna zich een oogenblik bezinnend.\n\n"Ik woon ook niet hier, ik woon bij mijn dochter en ik ben slechts\ngekomen om geluk te wenschen. Ach, Anna Arkadiewna, lieve...."\n\nDe kindermeid begon plotseling te weenen en kuste haar weer de handen.\n\nSerescha\'s oogen straalden, en terwijl hij met de eene hand de moeder\nen met de andere de kindermeid vasthield, sprong hij lachend met zijn\nbloote voeten op het vloerkleed. De teederheid der kindermeid jegens\nzijn moeder bracht hem in verrukking.\n\n"Mama, zij bezoekt mij dikwijls, en als zij komt...." begon hij\nmaar bleef steken, toen hij zag, dat de kindermeid zijn moeder iets\ninfluisterde, waarna zich op haar gelaat schrik en schaamte teekenden,\nwat zijn moeder volstrekt niet goed stond. Zij trad naar hem toe.\n\n"Mijn lieveling...."\n\nZij vermocht niet te zeggen \'vaarwel!\' maar haar gelaat zeide dat\nen hij verstond het: "Mijn lieve, lieve Kutik!" zei ze en noemde\nhem bij den lievelingsnaam, dien ze hem als klein kind gegeven had:\n"Zult ge mij niet vergeten? Gij...." Zij kon niet verder.\n\nHoeveel had ze hem willen zeggen; zij had hem willen verklaren,\nwaarom ze van hem gescheiden was; en nu gevoelde zij de onmogelijkheid\ndaarvan. Maar Serescha had alles begrepen, wat zij hem zeggen wilde;\nhij begreep zelfs, wat de kindermeid haar toegefluisterd had. De\nwoorden: "altijd tegen acht uur...." waren hem niet ontgaan en\nhij wist, dat men van zijn vader sprak en dat deze en zijn moeder\nelkander niet mochten ontmoeten. Dit alles begreep hij, maar hij\nkon niet vatten, waarom op haar gelaat schaamte en schrik stonden\nuitgedrukt. "Zij heeft niets gedaan en is toch bang voor hem en\nschaamt zich voor iets." Hij wilde een vraag doen, opdat hem dit\nraadsel werd opgelost, maar dat mocht hij niet. Hij zag, dat zij leed\nen dat deed hem pijn. Hij drukte zich zwijgend vast tegen haar aan\nen zeide fluisterend:\n\n"Ga nog niet heen; hij zal nog niet dadelijk komen."\n\nZij schoof hem van zich af om zoo te zien, of hij wist, wat hij zeide,\nen aan de verschrikte uitdrukking van zijn gezicht bemerkte zij,\ndat hij er zich niet alleen van bewust was, wat hij gezegd had, maar\ndat hij ook nog scheen te vragen, wat hij van zijn vader moest denken.\n\n"Serescha, liefste," zeide zij, "heb hem lief, hij is beter en edeler\ndan ik, en ik ben schuldiger dan hij. Wanneer gij volwassen zijt,\nzult gij dat alles inzien."\n\n"Er is niemand, die beter is dan gij!" riep hij wanhopig weenend,\nen haar met kracht om de schouders vattend, drukte hij haar met van\ninspanning bevende handen tegen zich aan.\n\n"Mijn hartje, mijn kleine!" zeide Anna zacht, als een kind schreiende.\n\nOp dit oogenblik werd de deur geopend en Wassili Lukitsch trad\nbinnen. Achter de deur hoorde men schreden; de kindermeid fluisterde\nverschrikt:\n\n"Hij komt!" en reikte Anna haar hoed aan.\n\nSerescha wierp zich op het bed terug en weende luid, terwijl hij\nzijn gezicht met de handen bedekte. Anna nam deze handjes weg,\nkuste nog eens zijn natte oogen en ging met snelle schreden naar de\ndeur. Alexei Alexandrowitsch trad haar te gemoet. Toen hij haar zag,\nstond hij stil en boog het hoofd.\n\n\n\n\n\nV.\n\n\nHoe vurig Anna ook verlangd had haar zoon weer te zien en hoewel zij\nzich in alle opzichten daarop had voorbereid, had ze toch niet gedacht,\ndat deze ontmoeting haar zoo zou aangrijpen. In het hotel teruggekeerd,\nkon ze geruimen tijd niet begrijpen, waarom ze daar was.\n\n"Ja, alles is weer voorbij en ik ben weer alleen," sprak ze in zich\nzelf en zonder den hoed af te zetten ging ze op den stoel zitten,\ndie bij den haard stond. Met starenden blik keek zij naar de bronzen\npendule, die op de console tusschen de beide vensters stond.\n\nDe Italiaansche min bracht het kleine meisje en hield het Anna toe. Het\nkleine, dikke, wel doorvoede kindje draaide evenals altijd, wanneer\nhet zijn moeder zag, de ronde, volle armpjes met de handpalm naar\nbeneden, lachte met het nog tandelooze mondje, en, evenals een visch\nmet zijn vinnen doet, begon het met de handjes op zijn gesteven rokje\nte slaan. Men moest glimlachen, het kind kussen, en het den vinger\ntoehouden, dien het juichend en met het geheele lichaam opspringend\ngreep, en dan moest men het de lippen toehouden, die het in plaats\nvan ze te kussen inzoog.\n\nDat alles deed Anna, nam het op den arm, liet het springen en kuste\nhet de frissche wangen en de bloote armpjes, maar bij den aanblik van\ndit kind, werd zij zich bewust, dat zelfs het gevoel, dat zij voor het\nkindje koesterde in vergelijking van dat voor Serescha geen liefde kon\ngenoemd worden. Alles in dit kleine meisje was bekoorlijk, maar het\nroerde haar hart niet. Op het eerste kind, hoewel van een onbeminden\nman, had zij al de kracht harer liefde, die geen bevrediging gevonden\nhad, vereenigd; aan het kleine, onder de moeielijkste omstandigheden\ngeboren meisje was niet het honderdste deel van de zorg besteed,\ndie men eens aan Serescha had gewijd. Buitendien was de kleine nog\ngeheel verwachting, Serescha daarentegen was reeds bijna een mensch,\neen geliefd mensch en in hem bewogen zich reeds gedachten en gevoelens;\nhij begreep en beminde haar en kon zich reeds een oordeel vormen. En\nvan hem was zij nu voor altijd, niet alleen lichamelijk, maar ook\ngeestelijk gescheiden, en daaraan was niets meer te veranderen!\n\nZij gaf het kleine meisje aan de min terug en nam een album waarin zich\nalle photographieen van haar zoon in zijn verschillende levensjaren\nbevonden. Zij beschouwde ze en daarbij viel haar blik ook op Wronsky\'s\nportret.\n\n"Dat is hij!" zeide zij en dacht daarbij aan hem als aan dengene,\ndie de schuld was van haar tegenwoordigen, ongelukkigen toestand. Den\nganschen morgen had zij niet aan hem gedacht. Maar nu haar plotseling\ndit mannelijk schoone, welbekende, dierbare gelaat tegenstraalde,\nnu gevoelde zij een onverwachte opwelling van liefde voor hem.\n\n"Waar is hij? Waarom laat hij mij nu zoo alleen met mijn smart?" dacht\nzij plotseling met een treurig gevoel van verwijt, maar toch ook\nvan liefde, terwijl ze vergat, dat zij zelf voor hem alles, wat haar\nzoon betrof, geheim had gehouden. Zij zond naar hem toe om te vragen,\nof hij terstond bij haar wilde komen. De bode kwam met het antwoord\nterug, dat hij bezoek had, maar dat hij spoedig zou komen en of hij\nvorst Jawschin mocht meebrengen.\n\n"Hij komt niet alleen, hoewel hij mij sedert gisteren middag niet\ngezien heeft," dacht zij, en plotseling kwam de gedachte in haar op,\ndat hij haar reeds lang niet meer liefhad en dat nu voor haar geheim\nzocht te houden. Het weerzien van haar zoon, de ontmoeting met haar\nechtgenoot, al haar herinneringen aan het verleden, alles had zij nu\nvergeten. "Ja, hij bemint mij niet meer! Hoe is het mogelijk, dat ik\ndit niet reeds eerder bemerkt heb!" En terwijl zij alle gebeurtenissen\nvan den dag in haar geest naging, vond zij in alles met ontzetting de\nbevestiging van dit vreeselijk vermoeden. Dat hij gisteren middag niet\nte huis bij haar gegeten had, dat hij er op had aangedrongen, dat zij\nin Petersburg ieder voor zich een afzonderlijke woning zouden nemen,\nen dat hij nu met zijn gast bij haar kwam, alsof hij een ontmoeting\nmet haar alleen vermijden wilde...."\n\n"Maar hij moet het mij zeggen! Ik moet het weten! En als ik het weet,\ndan weet ik ook, wat mij te doen staat," zeide zij buiten staat zijnde\nzich den toestand voor te stellen, waarin zij geraken zou, wanneer ze\nzich werkelijk van zijn onverschilligheid overtuigd zou hebben. Zij\ngevoelde zich de vertwijfeling nabij en ten gevolge daarvan in een\nbuitengewoon opgewonden toestand. Zij schelde om het meisje en ging\nnaar haar toiletkamer. Zij hield zich nu meer dan gewoonlijk met haar\ntoilet bezig, alsof hij haar weer lief moest krijgen, wanneer ze een\nkapsel en een kleed droeg, die haar het best stonden. Slechts aan\nhem dacht zij nog, aan haar liefde en niet meer aan haar zoon. Nog\neer zij gereed was, hoorde zij de gasten schellen.\n\nToen zij het salon betrad, was het niet zijn, maar Jawschins blik,\ndie haar het eerst begroette; hij beschouwde de photographieen van\nhaar zoon, die zij op de tafel had laten liggen, en hij scheen geen\nhaast te hebben om zich tot haar te wenden.\n\n"Wij zijn reeds oude bekenden," zeide zij en legde glimlachend haar\nkleine hand in de buitengewoon groote van den ietwat verlegen Jawschin;\ndeze verlegenheid stond hem wonderlijk bij zijn hooge gestalte en\nforsch gelaat. "Verleden jaar hebben wij elkaar bij den wedren leeren\nkennen. Waren de wedrennen dit jaar ook interessant? Ik heb daarvoor\nde Corsoin Rome leeren kennen. Maar gij zijt geen vereerder van het\nbuitenlandsche," zeide zij hem bemoedigend toelachend. Ik ken u en\nuw smaak, hoewel we elkander slechts eenmaal ontmoet hebben."\n\n"Dat spijt me, want ik heb een slechten smaak," antwoordde hij.\n\nNadat zij zoo een tijdlang gepraat hadden, bemerkte Jawschin, dat\nWronsky naar de pendule keek. Hij vroeg daarom nog slechts, of zij nog\nlang in Petersburg dachten te blijven, en greep daarna naar zijn muts.\n\n"Ik denk niet lang," antwoordde zij, Wronsky verlegen aanziende.\n\n"Dan zullen wij elkander wel niet meer zien," zeide Jawschin opstaande\nen zich tot Wronsky wendende. "Waar gaat ge van middag eten?"\n\n"Wees van middag mijn gast," zeide Anna vastberaden, terwijl zij zich\nergerde over haar verlegenheid, want zij bloosde als gewoonlijk,\nwanneer ze in het bijzijn van een vreemde op haar tegenwoordigen\ntoestand moest zinspelen. "Het eten is hier wel is waar niet bizonder\ngoed, maar gij beiden kunt dan ten minste hij elkander blijven. Alexei\nhoudt van niemand zijner kameraden zooveel als van u."\n\n"Dat verheugt mij zeer," antwoordde Jawschin, met een lachje, waaraan\nWronsky bemerkte, dat Anna een goeden indruk op hem gemaakt had, en\nterwijl hij Anna eerbiedig naderde, drukte hij haar weer voorzichtig\nde hand.\n\nWronsky was met Jawschin opgestaan.\n\n"Dus gij gaat ook?" zeide zij en gaf ook hem de hand.\n\n"Ik had mij reeds wat verlaat," antwoordde hij. "Ga maar vooruit,\nik zal u wel weer inhalen," riep hij Jawschin toe, die reeds bij de\ndeur stond.\n\nZij hield zijn hand vast en zag hem met onafgewenden blik aan,\nterwijl zij er over nadacht, wat zij hem zou kunnen zeggen om hem\nterug te houden.\n\n"Wacht, ik wil u iets zeggen," sprak zij en drukte zijn hand tegen\nhaar hals. "Het hindert toch niet, dat ik hem uitgenoodigd heb?"\n\n"Dat was heel goed van u," antwoordde hij, terwijl hij haar lachend\nde hand kuste.\n\n"Alexei, ge zijt toch niet jegens mij veranderd?" vroeg zij met beide\nhanden de zijne drukkend.\n\n"Alexei, het verblijf hier is voor mij zoo pijnlijk. Wanneer reizen\nwij af?"\n\n"Spoedig, spoedig! Gij kunt niet denken, hoe zwaar het leven hier\nook mij valt," antwoordde hij zijn hand terugtrekkend.\n\n"Nu, ga dan maar heen!" zeide zij beleedigd en wendde zich snel van\nhem af.\n\n\n\n\n\nVI.\n\n\nToen Wronsky in het hotel terugkeerde, was Anna niet te huis. Spoedig\nna zijn vertrek werd hem medegedeeld, dat er een dame was gekomen en\nzij met deze was uitgereden. Dat zij uitgereden was zonder hem te\nlaten weten waarheen, dat zij nu nog niet weer terug was, dat zij\ndien morgen in alle vroegte buiten zijn weten reeds ergens heen was\ngeweest, dit alles te zamen met haar zonderling opgewonden voorkomen\ndes voormiddags, toen zij hem met een bijna vijandigen blik de\nportretten van haar zoon in Jawschins tegenwoordigheid uit de hand\nhad genomen, dit alles wekte zijn achterdocht op. Zoo wachtte hij\nhaar in haar salon.\n\nMaar Anna keerde niet alleen terug. Zij bracht een arme nicht, een\noude vrijster, vorstin Oblonsky, mede. Dit was dezelfde dame, die\ndes voormiddags bij haar was geweest en met wie zij was uitgereden\nom inkoopen te doen.\n\nAnna scheen de bekommerde en onderzoekende uitdrukking op Wronsky\'s\ngelaat in \'t geheel niet te bemerken en vertelde hem vroolijk, wat ze\nal zoo gekocht had. Maar hij zag, dat er iets in haar omging; in de\nschitterende oogen, wanneer ze een oogenblik op hem rustten, lag een\ngespannen aandacht en in haar woorden en gebaren dezelfde vlugheid\nen aanvalligheid, die hem in den eersten tijd hunner kennismaking\nzoozeer had aangetrokken.\n\nEr was voor vier personen gedekt. Allen waren reeds bijeen toen\nTuschkewitsch nog met een boodschap van vorstin Betsy aan Anna\nkwam. Betsy liet zich excuseeren, dat zij niet meer kon komen afscheid\nnemen, daar zij ongesteld was, en verzocht Anna haar tusschen zeven\nen negen te bezoeken. Wronsky zag Anna aan bij deze nauwkeurige\nbepaling van den tijd, die toonde, dat er maatregelen genomen waren\nom een ontmoeting met anderen te verhinderen. Maar Anna scheen dat\nvolstrekt niet te bemerken.\n\n"Het spijt me, dat ik juist tusschen zeven en negen geen tijd heb,"\nantwoordde zij met een nauwelijks merkbaar lachje.\n\n"Dat zal de vorstin zeer spijten."\n\n"Mij ook."\n\n"Wil u Patti ook soms hooren?" vroeg Tuschkewitsch.\n\n"Patti? Daar zegt u zoo iets! Ik zou er wel heen gaan, als ik wist,\ndat ik nog een loge kon krijgen."\n\n"Ik kan er u een verschaffen," sloeg Tuschkewitsch haar voor.\n\n"Ik zou u bizonder dankbaar zijn," antwoordde Anna. "Wil u niet met\nons dineeren? Mag ik u aan elkander voorstellen?"\n\nWronsky trok nauwelijks merkbaar de schouders op. Hij verloor\nzijn kalmte en kon Anna niet meer begrijpen. Waarom noodigde zij\nTuschkewitsch uit om te blijven dineeren en, wat meer beduidde, wat\nwilde zij met een loge? Kon men er dan in haar toestand aan denken\nnaar een Patti-voorstelling te gaan, waar de geheele haar bekende kring\nverschijnen zou? Hij zag haar verwijtend aan, maar zij antwoordde hem\nmet den zelfden uitdagenden, half vroolijken, half verslagen blik,\nwaarvan hij de beteekenis niet vatten kon.\n\nGedurende het diner was Anna opgewonden vroolijk. Het scheen alsof ze\nmet Tuschkewitsch en Jawschin coquetteeren wilde. Na het diner reed\nTuschkewitsch weg om voor een loge te zorgen en Wronsky en Jawschin\ngingen naar beneden om te rooken.\n\nNadat Wronsky een tijdlang beneden had gezeten, haastte hij zich\nweer naar boven, naar Anna. Zij had zich reeds omgekleed en droeg een\nlichtzijden met fluweel bezet kleed, dat zij in Parijs besteld had;\nhet was van voren op de borst hartvormig uitgesneden, en op het hoofd\ndroeg zij witte kant, die haar gelaat omlijstte en haar verblindende\nschoonheid voordeelig deed uitkomen.\n\n"Wilt gij werkelijk naar de schouwburg gaan?" vroeg hij bezorgd en\ndeed moeite haar niet aan te zien, opdat haar wegsleepende schoonheid\ngeen invloed op hem zou uitoefenen.\n\n"Waarom vraag je dat zoo verschrikt?" antwoordde zij. "Waarom zou ik\ner niet heengaan?"\n\nZij scheen de beteekenis zijner woorden niet te begrijpen.\n\n"Daar is waarlijk geen reden voor!" zeide hij met gefronst voorhoofd.\n\n"Datzelfde zeg ik immers ook," zeide zij met een onverschillig lachje\nen keerde haar langen, welriekenden handschoen om.\n\n"Anna! Om Godswil! Wat scheelt u?" vroeg hij, om haar op te wekken,\nevenals vroeger haar man tot haar gesproken had.\n\n"Ik begrijp niet wat ge wilt!"\n\n"Je weet toch, dat je niet naar de schouwburg kunt gaan?"\n\n"Waarom? Ik ga er niet alleen heen. Vorstin Barbara is naar huis\ngereden om zich te kleeden. Zij zal mij vergezellen."\n\nMet een uitdrukking van besluiteloosheid en vertwijfeling haalde hij\nde schouders op.\n\n"Weet je dan niet...." begon hij weer.\n\n"Aan dat alles wil ik echter niet denken," schreeuwde zij bijna:\n"Ik wil niet! Heb ik soms berouw over wat ik gedaan heb? Neen, neen en\nnogmaals neen! En wanneer het weer van voren af aan begon, dan zou het\nevenzo geschieden. Voor ons, voor u en voor mij is slechts dit eene van\nbetekenis: dat wij elkander liefhebben en dat al het andere voor ons in\n\'t geheel niet bestaat. Waarom wonen wij hier gescheiden en zien wij\nelkander bijna niet? Waarom mag ik niet naar den schouwburg? Ik bemin\nu, en anders is mij alles onverschillig. Maar uw gevoelens jegens mij\nzijn veranderd!" zeide zij en zag hem met een eigenaardig schitterenden\nen raadselachtigen blik aan. "Waarom ziet gij mij niet aan?"\n\nHij zag haar aan. Hij bemerkte de schoonheid van haar gelaat en\nhaar elegant toilet. Maar juist nu hinderden hem haar schoonheid\nen elegance.\n\n"Mijn gevoelens jegens u zijn niet veranderd, dat weet je; maar ik bid,\nik bezweer je, ga niet naar de schouwburg!"\n\nZij verstond zijn woorden niet, maar zij gevoelde zijn kouden blik\nen antwoordde boos:\n\n"En ik verzoek u, mij te verklaren, waarom ik er niet heen mag."\n\n"Omdat het licht reden kan geven tot...."\n\nHij bleef steken.\n\n"Ik begrijp er niets van. Jawschin n\'est pas compromettant, en vorstin\nBarbara zal mij vergezellen. Daar is zij reeds!"\n\n\n\n\n\nVII.\n\n\nWronsky betrad om negen uur den schouwburg. De voorstelling was in\nvollen gang. In den helder verlichten corridor bevonden zich slechts\nde logesluiters en twee bedienden met de pelzen hunner meesters en\nmeesteressen op den arm. Uit een niet zeer vast gesloten deur klonken\nde tonen van den voorzichtig accompagneerenden staccato van het orkest\nen een helderklinkende vrouwenstem, die juist een aria eindigde. De\ndeur ging open, de logesluiter sloop hem voorbij en een daverend\nhandgeklap verkondigde, dat het bedrijf ten einde was.\n\nWronsky ging de met een tapijt belegde trap af naar het door\nkroonluchters en gasvlammen verlichte parterre juist op het oogenblik,\ndat de zangeres, die schitterde door haar naakte schouders en\ndiamanten, een diepe buiging maakte en glimlachend, met hulp van\nden tenor, de over het voetlicht vliegende bouquetten verzamelde;\ntoen naderde zij een heer, die zijn van pommade glimmend haar in\nhet midden gescheiden droeg, en die haar met opgeheven armen iets op\nhet tooneel toereikte, en het publiek in het parterre en in de loges\nwas opgewonden, boog zich naar voren en schreeuwde en klapte in de\nhanden. De kapelmeester op zijn verhevenheid moest den heer bij de\novergave behulpzaam zijn en schikte daarna zijn witte das weer terecht.\n\nWronsky ging naar het midden van het parterre en zag om zich\nheen. Heden lette hij minder dan ooit op de hem bekende en gewone\ninrichting van den schouwburg, op het tooneel en op al het geraas,\ndat, zooals hij wist, niets anders beduidde dan de vreugde over de\ngelegenheid om geraas te kunnen maken; evenmin sloeg hij acht op\nde geheele, hem lang bekende, onbelangwekkende, bonte menigte van\ntoeschouwers in de volgepropte zaal. Hij zag daar altijd dezelfde\nvrouwen der demimonde, dezelfde bankiers en koopmansvrouwen, dezelfde\nofficieren op den achtergrond der loges, dezelfde uniformen en\njassen, dezelfde geheimzinnige, ongelukkige massa van waarschijnlijk\nmenschelijke wezens, die daarboven in den engelenbak en op de galerijen\nstikte en tierde; en eindelijk onder deze gansche menigte dezelfde\nveertig eigenlijke en echte menschen, die op de gereserveerde plaatsen\nen in de loges verspreid zaten. Dit waren de oasen, waarop al zijn\naandacht zich vestigde; en nog eer hij het parterre weer verlaten had,\nhad hij er zich reeds mede in betrekking gesteld.\n\nBij zijn binnenkomst was het bedrijf ten einde en daarom was hij,\nzonder zich in de loge zijns broeders te begeven, langs de eerste\nrij van het parterre gegaan en bleef hier voor het voetlicht naast\nSerpuchowsky staan, die hier met teruggebogen knie zijn hiel op de\nleuning gezet had, en, hem reeds van verre bemerkend, hem met een\nglimlach tot zich had geroepen. Wronsky behoefde slechts deze "echte",\nd.w.z. _zijn_ menschen aan te zien, op de richting hunner blikken\nen de uitdrukking van hun gelaat acht te geven, hij behoefde slechts\nhun op hem gerichte aandacht te bemerken om te begrijpen, wat op het\noogenblik het voorwerp hunner belangstelling was; deze belangstelling\nwerd verdeeld tusschen den verklaarden verloofde eener bekende jonge\ndame, die bijna dronken naast haar in haar loge zat, en tusschen de\ntegenwoordigheid van Anna Karenina. Wronsky wist, dat nu het voorname\ngezelschap zich levendig bezig hield met het huwelijk van bovengenoemde\njonge dame, tot wier verloving met een door een ongelukkige ziekte\nmismaakt en aan den drank verslaafd mensch haar ouders hun toestemming\nhadden gegeven, omdat de vader van den bruidegom een zeer hooge,\ninvloedrijke betrekking bekleedde; en heden vertoonde de bruid zich\nvoor het eerst met haar verloofde in het publiek. Maar hij bemerkte,\ndat het opzien, dat Anna\'s verschijning baarde, nog grooter was,\nen dat al het glimlachen en schouderophalen, alle geestige zetten en\nteekenen van verbazing op haar gemunt waren. Hij had Anna nog niet\nbemerkt, maar hij zag met opzet niet naar haar plaats. Aan de richting\nvan ieders blik zag hij, waar hij haar zoeken moest. Hij was op het\nergste voorbereid. Hij zocht met de oogen naar Alexei Alexandrowitsch;\nmaar deze was heden gelukkig niet in den schouwburg.\n\n"Hoe weinig is er van den militair in u overgebleven!" zeide\nSerpuchowsky: "Een diplomaat, een kunstenaar of iets dergelijks."\n\n"Ja, na mijn terugkomst heb ik den frak aangetrokken," antwoordde\nWronsky lachend en haalde langzaam zijn tooneelkijker te voorschijn.\n\n"Daarin benijd ik u. Wanneer ik uit het buitenland terugkeer en dit\naandoe," hij raakte zijn epaulet aan--"dan betreur ik mijn vrijheid."\n\nSerpuchowsky had zich reeds lang niets meer van Wronsky\'s werkzaamheid\nin den dienst voorgesteld, maar hij hield nog evenveel van hem als\nvroeger en nu, op dit oogenblik, nu hij zijn netelige positie volkomen\nbegreep, gaf hij zich bizonder veel moeite om vriendelijk jegens hem\nte zijn."\n\n"Jammer, voor het eerste bedrijf zijt ge te laat gekomen."\n\nWronsky luisterde slechts met een oor. Hij had den tooneelkijker\nnaar de bel-etage gericht en monsterde de loges. Naast een dame\nmet een tulband en een ouden heer, die boos door de glazen van zijn\nbeweegbaren tooneelkijker tuurde, herkende hij Anna\'s beeldschoon\nhoofd, dat lachend uit zijn kanten lijst te voorschijn kwam. Zij\nzat in de vijfde baignoire, nauwelijks twintig schreden van hem\nverwijderd. Zij zat op de eerste rij en met een weinig achterover\ngebogen hoofd sprak zij met Jawschin. De houding van haar hoofd op de\nschoone, volle schouders en het gedempte vuur in haar oogen herinnerden\nhem volkomen aan den avond, toen hij haar in Moskou op het bal ontmoet\nhad. Maar nu werkte haar schoonheid geheel anders op hem. In zijn\ngevoel voor haar lag nu niets geheimzinnigs meer en daarom deed hem\nnu haar schoonheid, hoewel zij hem nog sterker aantrok dan vroeger,\nte gelijkertijd pijnlijk aan. Niet een enkele maal ontmoetten hun\nblikken elkander; maar ook geen oogenblik hielden zij beiden op de\ntegenwoordigheid van den ander te gevoelen.\n\nToen Wronsky nogmaals zijn kijker daarheen richtte, bemerkte hij\nop het gelaat van vorstin Barbara een verschrikkelijke en toornige\nuitdrukking en zag hij, hoe zij zich voortdurend naar de naburige loge\nomkeerde. Ook Jawschin keek boos dien kant uit.--In die loge zaten de\nKatawassow\'s. Wronsky kende hen en wist, dat ook Anna met hen bekend\nwas. Mevrouw Katawassow, een kleine, magere vrouw, was opgestaan en\nsloeg, terwijl zij Anna den rug toekeerde, haar sortie om, waarbij haar\nman haar behulpzaam was. Haar gezicht zag er rood en toornig uit en\nzeer opgewonden zeide zij iets. Katawassow, een zwaarlijvige kaalkop,\ntrachtte zijn vrouw te kalmeeren, terwijl hij voortdurend naar Anna\nomkeek. Toen de dame was heengegaan, aarzelde haar man een tijdlang,\nterwijl hij met de oogen Anna\'s blik zocht met een blijkbaren wensch\nhaar te groeten. Zij scheen dat echter opzettelijk niet te willen\nbemerken, maar wendde zich om en zeide iets tot Jawschin, die zijn\nhoofd met het kortgeknipte haar naar haar toe boog. Katawassow verliet\nden schouwburg, zonder voor Anna te hebben kunnen buigen, en de loge\nbleef van dit oogenblik af ledig.\n\nWronsky wist niet, wat er tusschen de Katawassow\'s en Anna voorgevallen\nwas, maar zooveel was hem duidelijk, dat het iets vernederends\nvoor Anna moest geweest zijn. Hij maakte dat op uit hetgeen hij\ngezien had en vooral uit het opgewonden gloeiend gelaat van Anna,\ndie, dat wist hij, haar laatste krachten verzamelde om haar rol ten\neinde te spelen. En deze rol, uiterlijk kalm te schijnen, gelukte\nhaar volkomen. Wie haar en haar omgeving niet kende en niet alle\nuitdrukkingen van medegevoel, ontsteltenis en verwondering van de\nzijde der vrouwen, dat zij het waagde zoo in dit opvallend kanten\nhoofdtooisel en met haar schoonheid openlijk voor de wereld te\nverschijnen, gehoord had,--die moest de kalmte en schoonheid dezer\nvrouw bewonderen en kon niet vermoeden, dat de gevoelens van een\nmensch, dien men aan den schandpaal stelt, haar ziel beroerden.\n\nWronsky, die wist, dat er iets gebeurd was, maar niet wat, voelde een\nkwellende onrust, en in de hoop iets meer te vernemen, begaf hij zich\nnaar de loge zijns broeders. Hij koos opzettelijk dien uitgang van\nhet parterre, die zich tegenover Anna\'s plaats bevond en ontmoette\nhier zijn vroegeren regimentscommandant, die met twee bekenden\nsprak. Wronsky hoorde nog, hoe zij den naam Karenina uitspraken,\nen bemerkte, dat de commandant zich haastte, met beteekenisvollen\nblik op de sprekenden, luide Wronsky\'s naam te noemen.\n\n"Zoo, Wronsky! Wanneer kom je weer bij ons regement? Zonder een\nafscheidsfeestje kunnen we je toch niet ontslaan!" zeide hij.\n\n"Dat spijt me, maar ik heb nu geen tijd. Op een anderen\nkeer!" antwoordde Wronsky en snelde den trap op naar de loge zijns\nbroeders.\n\nHier zat zijn moeder, de oude gravin, met haar stijve\nkrullen. Warja was hem met prinses Sorakin op den corridor der\nbeletage tegengekomen. Warja begeleidde de prinses naar haar moeder,\ntoen gaf zij haar zwager een hand en begon dadelijk te spreken over\n\'t geen hem belang inboezemde. Zij was zoo opgewonden, als hij haar\nnog nooit gezien had.\n\n"Ik vind dat gemeen en afschuwelijk en madame Katawassow had daar\nvolstrekt geen recht toe. Madame Karenina," begon ze.\n\n"Nu? Wat dan"? Ik weet niets."\n\n"Hoe? Hebt ge \'t in \'t geheel niet gehoord?"\n\n"Je zult begrijpen, dat ik de laatste ben, die iets te hooren krijgt."\n\n"Is er wel een boosaardiger schepsel dan deze mevrouw Katawassow?"\'\n\n"Wat heeft ze dan gedaan?"\n\n"Mijn man heeft mij verteld.... Zij heeft madame Karenina\nbeleedigd. Haar man is uit zijn loge een gesprek met haar begonnen\nen daarover heeft zijn vrouw hem een standje gemaakt. Zij moet hardop\niets beleedigends gezegd hebben en is heengegaan."\n\nPrinses Sorakin verscheen in de deur.\n\n"Graaf Wronsky, uw mama zou u gaarne spreken," zeide zij.\n\n"Ik ben u nog altijd wachtende," zeide zijn moeder met een spottend\nlachje, "men ziet u in \'t geheel niet."\n\nHaar zoon bemerkte, dat zij haar leedvermaak niet verbergen kon.\n\n"Goeden avond, mama. Ik was op weg naar u toe," antwoordde hij\nkoeltjes.\n\n"Waarom gaat ge niet faire la cour a madame Karenine? Elle fait\nsensation. On oublie la Patti pour elle."\n\n"Mama, ik verzoek u vriendelijk, daarvan niet te spreken," antwoordde\nhij, het voorhoofd fronsend.\n\n"Ik zeg slechts, wat allen zeggen."\n\nWronsky antwoordde niet en richtte eenige woorden tot de prinses. In\nde deur trad hem zijn broeder tegen.\n\n"Ach, Alexei! Welk een laagheid! Een dom schepsel, meer niet!... Ik\nwilde reeds naar haar toegaan--Kom mee!"\n\nAlexei Wronsky hoorde hem niet. Hij ging een corridor door naar\nbeneden. Hij gevoelde, dat hij iets doen moest, maar hij wist niet\nwat. De toorn tegen haar, omdat zij zich zelf en hem in een valsche\npositie had gebracht, maar ook het medegevoel met haar lijden wond\nhem op. Hij ging door het parterre rechtstreeks naar haar loge. In\nhaar baignoire bevond zich Strenow, die met haar sprak.\n\n"Er zijn tegenwoordig geen tenors meer. Le moule en est brise."\n\nWronsky boog zich voor haar en groette Strenow.\n\n"Ik geloof, dat ge te laat gekomen zijt en de schoonste aria niet\ngehoord hebt," zeide Anna tot hem. Het scheen hem toe, dat zij hem\ndaarbij ironisch aanzag.\n\n"Ik ben een slecht criticus," zeide hij, met een ernstigen blik\nhaar aanziende.\n\n"Evenals vorst Jawschin," hernam zij lachend. "Die meent, dat Patti\nte luid zingt; ik dank je," zei ze met haar kleine hand het programma\naannemend, dat Wronsky voor haar had opgeraapt. Op dit oogenblik\nvertrok zij haar schoon gelaat; ze stond op en begaf zich naar den\nachtergrond der loge.----\n\nToen Wronsky bemerkte, dat haar loge in het volgend bedrijf ledig\nbleef, verliet ook hij het parterre en reed naar huis.\n\nHij vond haar alleen, nog in hetzelfde toilet, waarin zij den\nschouwburg bezocht had. Zij zat op den eersten stoel aan den wand\nen staarde voor zich uit; toen hij binnentrad, keek zij op en haar\ngezicht behield voor een oogenblik zijn strakke uitdrukking.\n\n"Waarom hebt ge...." begon zij en wilde opstaan. Maar hij hield haar\ntegen. "Gij, gij zijt de schuld van alles!" riep zij, in tranen van\ntoorn uitbarstende, op wanhopigen toon.\n\n"Anna! Ik heb u verzocht, u bezworen, er niet heen te gaan; ik wist,\ndat het u onaangenaam zijn moest."\n\n"Onaangenaam!" riep ze: "Ontzettend! Zoo lang ik leef, zal ik dat\nniet vergeten! Zij zeide, dat het schande was naast mij te zitten...!"\n\n"Woorden van een domme vrouw!" zeide hij; "maar waarom dat gewaagd,\nwaarom haar uitgedaagd?"\n\n"Ik haat uw kalmte. Gij hadt mij niet zoover moeten brengen. Als gij\neen weinig van mij hieldt...."\n\n"Anna! waarom deze twijfel aan mijn liefde?"\n\n"Wanneer gij mij liefhadt, zooals ik u liefheb, wanneer gij u zoo\nkwellen moest, als ik...." En zij zag hem aan met een uitdrukking\nvan schrik, van ontzetting.\n\nMaar toch was hij over haar ontstemd. Al verweet hij haar ook niets\nmet woorden, hij klaagde haar evenwel in zijn hart aan; maar toch\nverzekerde hij haar van zijn liefde, daar hij wist, dat dit alleen\nhaar troosten kon.\n\nEn deze liefdesbetuigingen, die hem zoo alledaagsch toeschenen, dat\nhij zich schaamde ze uit te spreken, ving zij gretig op en zij werd\nlangzamerhand weer kalm. Den volgenden dag reisden zij, geheel met\nelkander verzoend, naar het land.\n\n\n\n\n\nVIII.\n\n\nDarja Alexandrowna sleet den ganschen zomer met haar kinderen in\nPokrowka bij haar zuster Kitty Lewina. Op haar eigen landgoed was het\nhuis geheel vervallen en Lewin en zijn vrouw hadden haar overgehaald\nden zomer bij hen door te brengen. Stipan Arkadiewitsch vond deze\nschikking voortreffelijk en zeide, dat \'t hem alleen maar speet,\ndat zijn betrekking hem verhinderde eveneens den zomer met de zijnen\nbuiten door te brengen, daar dit voor hem het grootste geluk zou\nzijn. Hij bleef in Moskou achter en kwam van tijd tot tijd eenige\ndagen naar buiten.\n\nBehalve de Oblonsky\'s met al de kinderen en hun gouvernante, hield\nzich dezen zomer ook de oude vorstin Tscherbatzky bij de Lewins op. Zij\nhield het voor haar plicht onder de tegenwoordige omstandigheden haar\nonervaren dochter ter zijde te staan. Ook Warenka, Kitty\'s vriendin,\ndie zij in Soden had leeren kennen, had haar belofte vervuld Kitty\nte bezoeken, zoodra zij getrouwd zou zijn. Hoewel dit bijna allen\nbloedverwanten van Kitty waren en Lewin ze allen genegen was, betreurde\nhij toch een weinig zijn Lewinsche wereld en levenswijze, die, zooals\nhij zich uitdrukte, door den toestroom van het "Tscherbatzkysche\nelement" met vernietiging bedreigd werd. Van zijn eigen familie\nbezocht hem dezen zomer slechts zijn broeder Sergej Iwanowitsch; maar\nook hij was in zijn hart geen Lewin, maar een Kosnischew, zoodat het\nLewinsche element geheel onderlag.\n\nIn Lewins huis, dat zoo lang ledig was geweest, waren nu zooveel\nmenschen, dat bijna alle kamers bezet waren, en bijna elken dag\nmoest de oude vorstin, voor zij aan tafel ging zitten, de hoofden\ntellen om het dertiende kleinkind aan een afzonderlijke tafel te\nplaatsen. Ook Kitty, die zich zeer druk maakte met de huishouding,\nhad moeite genoeg al de hoenders, kalkoenen en eenden te verschaffen,\ndie de goede eetlust harer gasten zoozeer behoefde.\n\nTerwijl de kinderen in de kamer thee dronken, zaten de volwassenen\nop het balkon.\n\n"Gij kunt er op aan, wat ik u zeg. Alexander komt niet mee," zeide\nde oude vorstin.\n\nMen verwachtte namelijk met den avondtrein Stipan Arkadiewitsch,\nen de oude vorst had geschreven, dat hij misschien mede zou komen.\n\n"En waarom?" ging de oude dame voort. "Hij zegt, dat men jonggetrouwden\naan zich zelf moet overlaten."\n\n"Papa heeft ons reeds genoeg alleen gelaten; hij is nog nooit hier\ngeweest," zeide Kitty. "En welk een jong echtpaar zijn wij? We zijn\nreeds oud genoeg."\n\n"Maar wanneer hij niet komt, dan neem ik ook afscheid, kinderen,"\nzei de oude vorstin met bekommerde zucht.\n\n"Waar denkt ge aan, mama!" vielen haar nu haar dochters aan.\n\n"Bedenkt toch, hoe het hem, nu hij alleen is, te moede moet zijn! Want\nnu...." En plotseling, geheel onverwachts begon de stem der vorstin\nte beven. De dochters zwegen en zagen elkander aan. "Mama haalt\nzich altijd treurige dingen in \'t hoofd," spraken haar blikken. Zij\nwisten niet, dat, hoe behagelijk zich de vorstin ook bij haar dochter\ngevoelde en hoewel zij haar aanwezigheid hier voor noodig hield,\nhet haar en haar man treurig te moede was, sedert ook haar laatste,\nhaar lievelingsdochter getrouwd was en haar familienest zoo geheel\nwas verlaten.\n\n"Wat wilt ge, Agasija Michailowna?" vroeg Kitty plotseling aan de\nmet een geheimzinnig en gewichtig gelaat naast haar staande keukenmeid.\n\n"Over het avondeten...."\n\n"Ach, is het al weer zoo laat," zeide Dolly. "Ga gij nu heen om er voor\nte zorgen, dan zal ik intusschen met Grischa de les repeteeren. Hij\nis vandaag lui geweest."\n\n"Dat is me ook een les! Neen, Dolly, ik zal gaan," riep Lewin\nopspringende.\n\nGrischa, die op het gymnasium zou komen, moest voor dien tijd in\ndezen zomer nog al zijn lessen herhalen.\n\nDolly had reeds altijd in Moskou met haar zoon Latijn gewerkt,\nen toen zij nu bij de Lewins gekomen was, had zij het zich tot een\nregel gemaakt, ten minste eenmaal daags de moeielijkste Latijnsche\nthema\'s en rekenkundige voorstellen met hem te repeteeren. Lewin\nhad aangeboden dit voor haar te doen; maar toen de moeder eens zijn\nonderwijs had aangehoord, bemerkte zij, dat hij anders onderwees dan\nde leeraar in Moskou.\n\nEenigszins verlegen, omdat zij Lewin niet beleedigen wilde, antwoordde\nzij hem toch vastberaden, dat er precies naar het boek gerepeteerd\nmoest worden, zooals de onderwijzer gewoon was, en dat het beter was,\ndat zij dit zelf deed.\n\nHet verdroot Lewin, dat Stipan Arkadiewitsch uit louter traagheid\nniet zelf over het onderwijs zijner kinderen waakte, maar dit aan de\nmoeder overliet, die toch van het onderwijs, dat zij geven moest,\nzelf niets begrijpen kon. Daarom beloofde hij zijn schoonzuster,\ngeheel in haar geest en in dien van den leeraar te onderwijzen, hoewel\nhij het volstrekt niet met deze methode eens was, en hij ging voort\nzich met Grischa bezig te houden. Maar hij vergat somtijds den tijd\nen zoo ook heden.\n\n"Neen, Dolly, blijf zitten. Terstond zal alles in orde zijn!" zeide\nhij en nam het boek. "Alleen wanneer Stiwa komt en wij op de jacht\nmochten gaan, zal ik het uur verzuimen." En hij ging naar Grischa.\n\nIntusschen had ook Warenka op dezelfde wijze tot Kitty gesproken. Zij\nwist zich ook in het gelukkige, comfortabele huis van Lewin nuttig\nte maken.\n\n"Blijf gij zitten, Kitty, voor het avondeten zal ik zorgen," zeide\nzij en ging naar Agasija Michailowna.\n\n"Ja, ja, maar waarschijnlijk zullen er geen kuikens te krijgen\nzijn. Dan moeten wij van ons eigen...." zeide Kitty.\n\n"Zeer goed, wij zullen alles met Agasija Michailowna overleggen!" En\nWarenka verdween.\n\n"Welk een net meisje!" zeide de vorstin.\n\n"Meer dan net, mama," zeide Kitty, "zij is er een, zooals er geen\ntweede bestaat!"\n\n"Dus gij verwacht Stipan Arkadiewitsch?" mengde zich Sergej Iwanowitsch\nin het gesprek. "Twee meer verschillende zwagers zijn er niet," voegde\nhij er fijntjes lachend bij; "de een levendig en als de visch in het\nwater, slechts in de gezellige kringen thuis, de ander, onze Kostja,\nook levendig, haastig en voor alles ontvankelijk, maar in gezelschappen\nals verstijfd, of hij slaat om zich heen als een visch op het droge."\n\n"Ja, hij is zeer lichtzinnig," zeide de vorstin tot Sergej gewend. "Ik\nwou u juist verzoeken er eens met hem over te spreken, dat zij (ze\nwees op Kitty) onmogelijk hier kan blijven; ze moet noodzakelijk naar\nMoskou verhuizen. Hij zegt, dat hij een dokter wil laten komen."\n\n"Mama, hij zal alles doen! Hij keurt alles goed!" zeide Kitty, die\nzich over haar moeder ergerde, omdat zij in deze aangelegenheid Sergej\nIwanowitsch tot rechter wilde maken.\n\nMidden in dit gesprek hoorde men in de allee het snuiven van paarden\nen het rollen van wielen over het kiezelzand.\n\nDolly had nog geen tijd gehad om op te staan, ten einde haar man\nte gemoet te snellen, toen Lewin reeds uit het venster van de kamer\nsprong, waar Grischa zijn les leerde en dezen er door beurde.\n\n"Dat is Stiwa!" riep Lewin van beneden. "Wij zijn met de les klaar,\nDolly! Wees onbezorgd!" voegde hij er bij.\n\n"Is, ea, id; ejus, ejus, ejus!" riep Grischa, die hard begon te loopen\nen reeds in de allee zijn vader tegen sprong. Lewin snelde hem echter\naan den wagen te gemoet.\n\n"En er is nog iemand in. Wel het is papa!" riep hij van den ingang\nder allee terug. "Kitty! ga die steile trap niet af! Ga achterom!"\n\nMaar Lewin had zich in zijn veronderstelling vergist, dat de naast\nStipan in den wagen zittende de oude vorst was; hij bemerkte spoedig\neen knappen, welgedanen jongen man met een Schotsche muts met\nlange linten van achteren. Dit was Wassenka Wesslowsky, een verre\nbloedverwant der Tscherbatzky\'s, een Petersburg-Moskouer en elegant\njong mensch, "een kapitale kerel en hartstochtelijk jager," zooals\nStipan hem voorstelde.\n\nVolstrekt niet verlegen over de teleurstelling, die hij veroorzaakt\nhad, doordien men zijn persoon met dien van den vorst had verwisseld,\nbegroette Wesslowsky Lewin zeer vergenoegd, terwijl hij hem aan hun\nvroegere kennismaking herinnerde. Toen hief hij Grischa in den wagen\nen zette hem op den pointer, dien Stipan Arkadiewitsch meegebracht had.\n\nLewin steeg niet in den wagen, maar ging er achter. Hij was eenigszins\nontstemd, dat de oude vorst niet medegekomen was, van wien hij steeds\nmeer was gaan houden, hoe meer hij hem leerde kennen; het ergerde hem\nook, dat deze Wassenka Wesslowsky, een geheel vreemd en overtollig\npersoon, medegekomen was. Dit scheen bij hem nog meer, toen hij zag,\nhoe hij op de balkontrap, waar zich groot en klein verzameld had,\nop een beleefde en galante wijze Kitty\'s hand kuste.\n\n"Ik ben uw vrouws neef, oude kennissen!" zei Wassenka, Lewins hand\nstevig drukkend.\n\n"Is er veel wild?" vroeg Stipan reeds aan Lewin, hem nauwelijks tijd\nlatend om ieder te begroeten. "Wij hebben vreeselijke plannen met\nhem! Hier, Tania! Dat is voor jou. Haal eens, wat daar achter in de\nkales ligt!" Zoo sprak hij naar alle kanten. "Hoe frisch zie je er uit,\nDollinka!" zeide hij tot zijn vrouw en kuste haar voor de tweede maal\nde hand. Toen hield hij deze in zijn linkerhand en sloeg er zachtjes\nmet de rechter op.\n\nLewin zag Stipan wrevelig aan. Alles, wat hij sprak en deed, beviel\nhem niet.\n\n"Wien heeft hij gisteren wel met deze lippen gekust?" dacht hij\nbij het zien van zijn teederheden jegens zijn vrouw. Hij zag Dolly\naan en ook zij beviel hem niet. "Zij kan toch niet aan zijn liefde\ngelooven! Waarom verheugt zij zich dan zoo? Afschuwelijk!"--Hij zag de\noude vorstin aan, die hem nog een oogenblik te voren zoo eerwaardig\nhad toegeschenen, maar de manier, waarop zij nu, alsof zij in haar\neigen huis was, dezen Wassenka met zijn linten begroette, beviel\nhem ook niet. Zelfs Sergej Iwanowitsch, die juist de trap opging,\nscheen hem onaangenaam om de geveinsde vriendelijkheid, waarmee hij\nStipan Arkadiewitsch ontving, hoewel Lewin toch wist, dat zijn broeder\nOblonsky volstrekt niet lief had of achtte.--Maar het afschuwelijkst\nvan allen scheen hem Kitty toe, die zich volkomen naar de blijde\nstemming voegde, waarmede deze vreemde heer zijn komst voor zich en\nal de overigen als een feestdag beschouwde, en hoofdzakelijk ontstemde\nhem het bizondere lachje, waarmede zij zijn glimlach beantwoordde.\n\nIn druk gesprek gingen allen in huis. Maar toen men plaats genomen had,\nkeerde Lewin zich om en ging naar buiten.\n\nKitty bemerkte, dat er iets in haar man omging. Zij zocht een geschikt\noogenblik waar te nemen om hem alleen te spreken, maar hij haastte\nzich om van haar los te komen en zeide, dat hij eens op de hoeve\nmoest gaan rondzien. In lange had hem zijn bouwerij niet zoo gewichtig\ngeschenen als nu.\n\n"Voor haar is het altijd feestdag," dacht hij, "maar voor de zaken\nis er geen feestdag; zij kunnen niet wachten en zonder dezelve kan\nmen niet leven."\n\n\n\n\n\nIX.\n\n\nLewin keerde eerst naar haar terug, toen men hem voor het\navondeten riep. Op de trap stonden Kitty en Agasija over den wijn\nte beraadslagen.\n\n"Wat maakt ge toch voor omhaal? Denzelfden als gewoonlijk."\n\n"Neen, dien drinkt Stiwa niet.... Kostja! Wacht toch! Wat scheelt\nje?" zeide Kitty en ging achter hem aan. Maar onbarmhartig, zonder\nop haar te wachten, ging hij met groote stappen naar de eetkamer en\nnam terstond deel aan een levendig gesprek, dat Stipan en Wassenka\ndaar met elkander voerden.\n\n"Nu? Hoe is het? Gaan we morgen op de jacht?" vroeg Stipan.\n\n"Ja, toe, laat ons gaan," zei Wesslowsky, terwijl hij zijdelings op\neen stoel ging zitten en zijn welgedaan been onder zich trok.\n\n"Zeer gaarne! Laat ons gaan! Zijt ge dit jaar al op de jacht\ngeweest?" zeide Lewin, terwijl hij opmerkzaam Wesslowsky\'s been\nbeschouwde, met geveinsde beleefdheid, die Kitty zoo goed in hem kende,\nen die hem volstrekt niet goed stond. "Ik weet niet, of wij snippen\nzullen vinden, maar watersnippen zijn er veel. Maar wij moeten vroeg\nopstaan. Zult gij ook niet te vermoeid zijn? Zijt gij niet moede,\nStiwa?"\n\n"Ik moede, ik ben nog nooit moede geweest. Wat mij aangaat, behoeven\nwij den geheelen nacht niet te slapen. Wij zullen gaan wandelen."\n\n"Inderdaad! Dat zou heerlijk zijn!" bevestigde ook Wesslowsky.\n\n"O, daarvan zijn wij overtuigd, dat gij niet behoeft te slapen en\nanderen ook geen tijd tot slapen zult gunnen!" zeide Dolly tot haar\nman met nauwelijks merkbare ironie, waarmede zij zich nu bijna altijd\ntot hem wendde. "Mij dunkt, het zou nu reeds tijd zijn.... Ik ga en\neet van avond niet."\n\n"Neen, blijf toch, Dollinka!" zeide hij en ging om de tafel heen naar\nhaar toe; "ik heb u nog zooveel te vertellen."\n\n"\'t Zal wel niet veel bizonders zijn!"\n\n"Weet gij: Wesslowsky is bij Anna geweest. Zij wonen nu\nslechts zeventig werst van hier. En ik wil er ook bepaald\nheenrijden. Wassenka! kom eens hier!"\n\nEn Wassenka ging naar de dames en nam naast Kitty plaats.\n\n"Och, toe! Vertel ons eens! Gij zijt bij haar geweest? Hoe gaat het\nhaar?" wendde zich Dolly tot hem.\n\nLewin bleef aan het andere eind van de tafel zitten en zonder\nzijn gesprek met Sergej en de vorstin af te breken, zag hij, dat\nzich tusschen Stipan, Dolly, Kitty en Wesslowsky een levendig en\ngeheimzinnig gesprek ontspon; en dat niet alleen, hij zag ook op het\ngezicht zijner vrouw de uitdrukking van een ernstig gevoel, terwijl\nzij onafgewend in het knap gelaat van Wesslowsky zag, die levendig\niets vertelde.\n\n"Het is heel prettig bij hen," verhaalde hij van Wronsky en Anna;\n"ik mag mij trouwens geen oordeel aanmatigen, maar men gevoelt zich\nbij hen, alsof men tot de familie behoort."\n\n"Wat denken zij te doen?"\n\n"Ik geloof, dat hun plan is den winter in Moskou door te brengen."\n\n"Hoe goed zou het zijn, als wij elkaar allen bij hen\nontmoetten! Wanneer gaat gij weer naar hen toe?" vroeg Stipan aan\nWassenka.\n\n"Ik denk de maand Juli bij hen door te brengen."\n\n"En gij? Wanneer wilt gij er heen?" vroeg hij zijn vrouw.\n\n"Ik heb het reeds lang willen doen en ga er bepaald heen,"\nantwoordde Dolly. "Ik heb medelijden met haar. Ik ken haar. Zij is\neen uitstekende vrouw. Ik ga alleen, wanneer gij weg zijt; dan val\nik niemand lastig. Het is zelfs beter zonder u."\n\n"Zeer goed," zeide Stipan. "En gij, Kitty?"\n\n"Ik? Wat zou ik daar doen?" vroeg Kitty rood wordend. En zij wendde\nhaar oogen naar Lewin.\n\n"Kent gij Anna Arkadiewna?" vroeg Wesslowsky haar; "zij is een\nbuitengewoon aantrekkelijke vrouw."\n\n"Ja!" antwoordde zij nog sterker blozend, stond op en ging naar Lewin.\n\n"Gaat ge morgen op de jacht?" vroeg ze.\n\nZijn ijverzucht was in deze weinige oogenblikken, vooral toen hij den\nblos zag, die haar wangen bedekte, terwijl zij met Wesslowsky sprak,\nreeds zeer hoog gestegen. Nu legde hij haar woorden op zijn manier\nuit. Hoe dwaas het hem ook later scheen, nu was het hem duidelijk, dat\nzij deze vraag slechts tot hem richtte, omdat zij gaarne dit genoegen\nwilde bereiden aan Wesslowsky, op wien ze naar zijn voorstelling nu\nreeds verliefd was.\n\n"Ja zeker!" antwoordde hij met een onnatuurlijke stem, die hem zelf\nonaangenaam toeklonk.\n\n"Maar zou het niet beter zijn, dat gij morgen nog thuis bleeft? Anders\nheeft Dolly niets aan haar man. Gij kunt dan overmorgen gaan." De\neigenlijke zin dezer woorden werd zoo door Lewin verklaard: "scheid\nmij niet zoo spoedig van hem. Of gij heengaat, is mij onverschillig,\nmaar gun mij morgen nog het gezelschap van dezen bekoorlijken jongen\nman.--Zoo ge wilt, kunnen wij ook morgen nog thuis blijven!" antwoordde\nLewin met gemaakte beleefdheid.\n\nIntusschen was ook Wesslowsky, die niet vermoedde, welk lijden zijn\naanwezigheid veroorzaakte, van tafel opgestaan en Kitty met een\nvriendelijk lachenden blik volgend, naderde hij haar weer. Lewin zag\ndezen blik. Hij verbleekte en een oogenblik begaf hem de adem.\n\n"Dus morgen? Mooi, dan gaan we!" zei Wesslowsky, viel op een stoel\nneer en trok zijn been weer onder zich. Lewins ijverzucht groeide\naan. Hij zag zich reeds als bedrogen echtgenoot, wien de vrouw en\nhaar minnaar slechts noodig hadden om hen de genoegens en gemakken\ndes levens te verschaffen.--Toch vroeg hij zijn gast vriendelijk en\nbeleefd naar zijn jachtpartijen, zijn geweer, zijn laarzen en sprak\nmet hem af morgen op de jacht te gaan.\n\nTot Lewins geluk maakte de oude vorstin een eind aan zijn lijden,\ndoor op te staan, terwijl zij Kitty den raad gaf dadelijk naar bed te\ngaan. Maar ook dit liep niet zonder nieuwe smart voor Lewin af. Toen\nnamelijk Wesslowsky van de gastvrouw afscheid nam, wilde hij haar\nweer de hand kussen, maar Kitty onttrok ze hem met naive ruwheid,\nwaarvan haar moeder haar later een verwijt maakte, terwijl ze zeide:\n\n"Dat is bij ons geen gewoonte."\n\nIn Lewins oogen echter had zij schuld, omdat zij deze verhouding reeds\nzoover had laten komen, en nog meer, omdat zij hem haar misnoegen\ndaarover zoo onbeleefd te kennen gaf.\n\n"Hoe kan men nu reeds slapen!" zeide Stipan Arkadiewitsch, die nu\nna den bij het avondmaal gedronken wijn in zijn geliefkoosde, zalige\nstemming geraakt was.\n\n"Zie, Kitty," ging hij voort en wees naar de achter de linden opkomende\nmaan: "Hoe schoon! Nu een serenade, Wesslowsky! Weet ge, hij heeft\neen heel mooie stem. Wij hebben onderweg gezongen. Hij heeft twee\nzeer schoone romancen meegebracht, de nieuwste. Hij moet ze eens met\nWarenka Andrejewna zingen."\n\n\n\n\n\nX.\n\n\nToen men elkander goeden nacht gezegd had, gingen Oblonsky en\nWesslowsky nog lang in de allee op en neer, en men hoorde hun stemmen,\ntoen zij de nieuwe romancen, zongen.\n\nLewin, die nu met zijn vrouw alleen was, beantwoordde geruimen tijd\nhaar herhaalde vraag niet, wat hem toch scheelde? Maar eindelijk,\ntoen zij zelf hem met een bedeesd lachje vroeg:\n\n"Is u misschien iets aan Wesslowsky niet bevallen?" toen barstte hij\nlos, het eene woord viel er na het andere uit en hij zeide haar alles.\n\nWat hij toen uitsprak, deed hem zelf zeer, maar daardoor wond hij\nzich nog meer op.\n\nHij stond voor haar, met van toorn stralende blikken en grimmig\nsamengetrokken wenkbrauwen; hij drukte zijn gespierde handen tegen\nde borst, als moest hij al zijn krachten inspannen om zich in te\nhouden. Zijn houding zou belachelijk geweest zijn, als zich daarin\nniet al zijn kwellend zelfbedwang had uitgesproken. De uitdrukking\nvan zijn gelaat zou hard, ja wreed geweest zijn, wanneer die niet\ntevens een hevig lijden, waardoor hij zich vernederd gevoelde,\nverraden had. Zijn kin beefde en zijn stem was gebroken. "Jaloersch\nben ik niet! Dat is een belachelijk woord! Ik kan niet jaloersch\nzijn en denken, dat.... Ik kan niet uitspreken, wat ik gevoel, maar\nhet is verschrikkelijk.... Ik ben niet jaloersch, beleedigd ben ik,\nvernederd, omdat iemand het wagen kan te gelooven ... het wagen kan\nu met zulke oogen aan te zien...."\n\n"Met welke oogen?" vroeg Kitty, terwijl zij zich zoo nauwkeurig\nmogelijk alle woorden en gebaren van dien avond zocht te herinneren. In\nden grond van haar hart vond zij trouwens, dat er iets in dien\nblik gelegen had, waarmee hij haar van het andere eind van de tafel\nwas gevolgd, maar dat waagde zij zich zelf niet te bekennen, veel\nminder kon zij er toe besluiten het Lewin mee te deelen en daardoor\nzijn lijden slechts te vergrooten. "En wat zou er aan mij dan voor\naantrekkelijks zijn...."\n\n"Ach!" riep hij en greep zich naar het hoofd: "Hadt ge dat toch niet\ngezegd! Dus, wanneer gij aantrekkelijk waart...."\n\n"Ach neen, Kostja, wacht toch! Hoor dan toch!" zeide zij deelnemend en\nmedelijdend: "Hoe kunt ge zoo iets denken? Mogen er dan voor mij in\n\'t geheel geen menschen bestaan, geen.... Zeg, wilt ge dan, dat ik\nniemand zien zal?"\n\nIn het eerste oogenblik had zijn jaloezie haar beleedigd; het ergerde\nhaar, dat haar zelfs de kleinste en onschuldigste verstrooiing verboden\nzou zijn, maar nu had zij gaarne deze kleinigheden, ja alles opgeofferd\nom hem slechts gerust te stellen en van het lijden, dat hem kwelde,\nte bevrijden.\n\n"Begrijp toch het angstige en belachelijke mijner positie" ging hij in\nvertwijfeling fluisterend voort: "Hij bevindt zich als gast in mijn\nhuis, hij doet eigenlijk niets onbehoorlijks, maar deze te groote\nvrijheid, de manier, waarop hij zijn been onder zich trekt.... Hij\nhoudt dat voor een goeden, ja den besten toon--en zoo moet ik de rol\nvan voorkomend gastheer tegen over hem spelen!"\n\n"Maar Kostja! Gij overdrijft!" zeide Kitty, die zich in haar hart over\nde kracht zijner liefde voor haar, die zich nu in zijn jaloezie uitte,\nverheugde en ze toch vreesde.\n\n"Hoofdzakelijk echter dit: gij zijt nu eenmaal voor mij iets zoo\nheiligs, wij zijn zoo gelukkig met elkander, zoo gelukkig op onze\neigen manier, en nu komt plotseling deze erbarmelijke.... Neen, geen\nerbarmelijke--waarom hem uit te schelden? Wat gaat mij dat aan? Maar\nwaarom moet uw en mijn geluk...?"\n\n"Weet ge, nu wordt het mij duidelijk, waardoor dit gekomen is!" viel\nKitty hem in de rede.\n\n"Nu? Waardoor? waardoor dan?"\n\n"Ik heb bemerkt, hoe gij ons aanzaagt, toen wij ons daar aan tafel\nmet elkander onderhielden...."\n\n"Nu ja! Ja!" zeide Lewin geheel verschrikt.\n\nZij vertelde hem alles, wat zij daar gesproken hadden. Lewin hoorde\nzwijgend toe, toen zag hij onderzoekend in haar bleek, bedeesd gelaat\nen greep zich plotseling naar het hoofd.\n\n"Kitty, vergeef mij! Ik heb u gekweld, mijn lieveling! Dat is immers\nniets als waanzin! Katja, ik heb groot ongeluk. Hoe kan men zich nu\nom zulken onzin kwellen!"\n\n"Neen, ik heb met u te doen...!"\n\n"Met mij? Wat ben ik? Een waanzinnige...! En daaronder zoudt gij\nlijden? Maar het is verschrikkelijk te denken, dat ieder vreemd mensch\nons geluk zou kunnen verstoren!"\n\n"Dat is waar! Dat is bepaald beleedigend!"\n\n"Maar nu zal hij juist den geheelen zomer bij ons blijven en ik\nzal hem met attenties overladen!" zei Lewin haar de handen kussend:\n"Gij zult zien! Reeds morgen.... Ja, dat is waar, morgen gaan wij\nimmers op de jacht...."\n\n\n\n\n\nXI.\n\n\nDen volgenden morgen, voor de dames waren opgestaan, hielden de\njachtwagens voor de trap stil en Laska, die reeds lang begrepen had,\ndat men op de jacht ging, zat, nadat hij zich moe gesprongen en\ngejankt had, naast den koetsier op den bok, van waar hij onrustig,\nopgewonden en afkeurend door de deur naar de jagers keek, die nog\nsteeds niet kwamen.\n\nDe eerste, die verscheen, was Wassenka Wesslowsky met hooge nieuwe\nlaarzen, die tot over de helft der welgedane dijen reikten, met een\ngroen jachtbuis, met een nieuwe, sterk naar leer riekende patroontasch\nomgord, met zijn muts met linten en met een nieuw Engelsch geweer\nzonder ring aan den riem. Kort daarop ging weer een deur open en\nzich draaiend en keerend sprong Kraak, de bont-gevlekte pointer van\nStipan Oblonsky, naar buiten, en deze zelf verscheen met een geweer\nin de hand en een sigaar in den mond.\n\n"Tubo, tubo, Kraak!" riep hij vriendelijk den hond toe, die hem met\nzijn pooten tegen den buik en de borst opsprong en er mee in de\nweitasch bleef hangen. Stipan was getooid met een soort schoenen\nuit een stuk leer, met een gescheurde broek en een kort jasje; op\nzijn hoofd zat de ruine van een hoed, maar zijn geweer, een geweer\nvan het allernieuwste systeem, geleek op een speeltuig, en wei-\nen patroontasch, hoewel er versleten uitziende, waren van het beste\nmateriaal.\n\nWassenka Wesslowsky had tot nu toe geen denkbeeld gehad van\ndeze echte jacht-chique om zich in lompen te kleeden, maar zijn\njachtbenoodigdheden waren altijd in den besten staat. Eerst nu begreep\nhij dit, toen hij de elegante weldoorvoede en lustige jonkersgestalte\nvan Stipan in zijn lompen aanschouwde, en hij besloot zich op de\nvolgende jacht ook zoo te kleeden.\n\n"Nu? en waar blijft onze gastheer?" vroeg hij.\n\n"Een jonge vrouw!" zei Stipan lachend.\n\n"Ja en zulk een bekoorlijke!"\n\n"Hij was reeds in aantocht. Hij zal wel weer naar haar toegeloopen\nzijn."\n\nStipan Arkadiewitsch had juist gegist. Lewin was weer naar zijn\nvrouw geloopen om haar nog eens te vragen, of zij hem zijn domheid\nvan gisteren wel geheel vergeten had, en haar te smeeken om Gods wil\ntoch ook heel voorzichtig te zijn. "Gij moet u vooral de kinderen van\nhet lijf houden, zij zouden u kunnen stooten!" En toen moest zij hem\nnogmaals verzekeren, dat ze niet meer boos op hem was; twee dagen zou\nhij wegblijven, maar hij verzocht haar echter hem morgen een briefje\nte zenden, slechts twee woorden, opdat hij wist, of het haar goed\nging. Daarna had hij nog allerlei schikkingen, de zaken betreffende,\nte maken, en eindelijk reed het jachtgezelschap weg.\n\nToen Lewin alle zorgen over zijn zaken en zijn gezin achter zich had,\ngevoelde hij zulk een levensvreugde en blijde verwachting, dat hij\nniet in staat was te spreken.\n\nOblonsky ging het eveneens. Hij was ook niet spraakzaam. Maar\nWesslowsky babbelde onophoudelijk. Terwijl Lewin naar hem luisterde,\nschaamde hij zich, dat hij gisteren zoo onrechtvaardig tegen hem\ngeweest was. Wesslowsky was werkelijk een beste jongen, eenvoudig,\ngoedhartig en zeer vroolijk. Zijn optimistische opvatting van het\nleven en een zeker nobel laisser aller deden echter Lewin eenigszins\nonaangenaam aan; hij scheen van meening, dat zijn lange nagels,\nzijn met linten getooid mutsje en zulke dingen meer hem een hooge\nbeteekenis gaven; maar dat kon men in hem verontschuldigen om zijn\nnet gedrag en zijn goedhartigheid.\n\nNadat zij drie werst gereden hadden, bemerkte Wesslowsky plotseling,\ndat hij zijn brieventasch miste. Hij moest ze onderweg verloren of\nthuis gelaten hebben. Er bevonden zich driehonderd en zeventig roebel\nin, en dus werd de koetsier met een paard teruggezonden om te zoeken,\nterwijl Lewin nu met de beide andere zelf reed.\n\n"Welke marschroute nemen we?" vroeg Stipan.\n\n"Zoo is het plan: Eerst rijden we tot Gwosdewo, daar is een\nsnippenmoeras en achter Gwosdewo liggen overal mooie, groote moerassen\nmet watersnippen; maar houtsnippen zijn er ook. Nu is het zeer warm,\nmaar wij komen er nog voor den avond aan, twintig mijl is \'t, en\nonderweg schieten we wat zich nog vertoont. Dan overnachten wij daar\nen gaan morgen naar de groote plassen."\n\n"Is er dan onderweg niets?"\n\n"Ja, een weinig is er wel, maar het kost ons slechts tijd en het is\nook te warm!"\n\nLewin zelf verachtte deze plaatsen volstrekt niet; maar zij waren\nte dicht bij zijn huis en hij kon er alle dagen jagen; ook waren zij\nklein, ten minste voor drie personen.\n\nToen zij in de nabijheid van zulk een moeras kwamen, wilde Lewin\ner voorbij rijden, maar het geoefend jagersoog van Stipan bespeurde\nterstond een ter zijde van den weg gelegen poel. Hij verzocht Lewin\nstil te houden en stapte met Wesslowsky uit, terwijl Lewin als\nvoorkomend gastheer bij de paarden bleef.\n\nKraak ging terstond in het boschje en Lewin liep het eerst achter hem.\n\nStipan was nog niet aan den poel gekomen, toen een groote snip er\nuit vloog. Wesslowsky schoot langs hem heen en de vogel vloog op een\nongemaaide weide. Kraak vond hem daar weer, joeg hem op en Wesslowsky\nschoot hem neder. Daarop keerde hij naar den wagen terug.\n\n"Nu moet gij gaan en ik blijf bij de paarden," zeide hij tot Lewin.\n\nDe lust om ook aan de jacht deel te nemen werd Lewin te sterk. Hij\ngaf Wesslowsky de teugels en begaf zich in het moeras.\n\nLaska had, zich over onrechtvaardigheid willende beklagen, reeds\nlang gejankt. Nu liep hij rechtstreeks naar een geheel veiligen,\nLewin bekenden heuvel, waar Kraak nog niet geweest was.\n\n"Houd hem toch terug!" riep Stipan Arkadiewitsch.\n\n"Hij zal er geen op de vlucht jagen," riep Lewin terug en snelde\nachter Laska aan.\n\nLaska liep in een kring om den heuvel, herhaalde dit, kromp plotseling\nineen en bleef in die houding staan.\n\n"Stiwa, kom!" riep Lewin, die zijn hart luider voelde kloppen, en\nterwijl hij vasten grond voor zijn voeten zocht, naderde hij den\nhond. "Pil!"\n\nGeen groote houtsnip, maar een watersnip vloog nabij den hond op;\nmaar op het oogenblik, dat Lewin mikte, hoorde hij een geplas in het\nwater, dat nader bij kwam en de stem van Wesslowsky, die hem luid\niets toeriep. Lewin zag zelf, dat hij te laag mikte, maar hij schoot\ntoch. Toen hij zag, dat hij gemist had, keek hij om en bespeurde,\ndat de paarden met den wagen niet meer op den weg, maar in den poel\nstonden. Wesslowsky, die bij het schieten wilde zijn, was het moeras\ningereden en de paarden zakten in den grond.\n\n"De duivel hale hem!" zeide Lewin en snelde naar den zinkenden\nwagen. "Waarom ben je er in gereden?" vroeg hij ontevreden en,\nterwijl hij den juist terugkeerenden koetsier te hulp riep, begon\nhij de paarden af te spannen.\n\nHet verdroot Lewin, dat men hem in het schieten gestoord had en de\npaarden in den drassigen grond had laten geraken, maar vooral, dat noch\nStipan Arkadiewitsch, noch Wesslowsky hem en den koetsier de geringste\nhulp verleende om de paarden af te spannen en te bevrijden. Want\nbeiden hadden niet het minste begrip van aanspannen. Hij beantwoordde\ndus Wesslowsky\'s verzekeringen, dat het hier toch geheel droog was,\nin \'t geheel niet en hield zich slechts met de paarden bezig. Toen\nhij echter later bemerkte, hoeveel moeite zich deze gaf den wagen\nuit den modder te trekken, verweet hij zich, dat hij nog onder den\nindruk van zijn gevoel van gisteren stond en te koel tegen Wesslowsky\nwas. Hij gaf zich dus moeite om door vriendelijkheid zijn stroefheid\nvan zooeven weer goed te maken.\n\nToen alles weer in orde gebracht was en de wagen weer op den straatweg\nstond, liet Lewin het ontbijt te voorschijn halen.\n\n"Bon appetit, bonne conscience! Ce poulet va tomber jusqu\'au fond de\nmes bottes." zei de vroolijk gestemde Wesslowsky, terwijl hij zijn\ntweede kuiken verslond. "Ziezoo! nu zijn onze rampen wel voorbij;\nnu zal alles goed gaan. Maar voor mijn misdrijf moet ik op den bok\nzitten, niet waar? Neen, neen! Ik ben Automedon! Gij zult eens zien,\nhoe goed gij u aan mij kunt toevertrouwen!" antwoordde hij Lewin,\ndie hem niet wilde laten rijden: "Neen, ik moet mijn schuld boeten\nen hier op den bok zit ik heerlijk!" En hij reed heen.\n\nLewin vreesde wel, dat hij de paarden te hard zou behandelen,\nmaar hij schikte zich naar zijn vroolijke luim, luisterde naar de\nvroolijke liederen, die Wesslowsky zong, naar zijn vertellingen en\nvoorstellingen, hoe men op Engelsche manier four in hand moest rijden,\nen zoo bereikten zij in de beste stemming de Gwosdewsche moerassen.\n\n\n\n\n\n\nXII.\n\n\nToen zij het groote moeras naderden, dacht Lewin er onwillekeurig over\nna, hoe zich van Wesslowsky te ontdoen om alleen te kunnen jagen. Ook\nStipan Arkadiewitsch scheen dezelfden wensch te koesteren; Lewin zag\nop zijn gezicht die uitdrukking van bezorgdheid, die een waar jager\nsteeds voor de jacht heeft.\n\n"Hoe zullen wij dan gaan? O, dat is een schoon moeras! Ik zie ook\nreeds een havik, en waar haviken zijn, daar is ook wild."\n\n"Ziet ge, heeren," zei Lewin met eenigszins donker gelaat; "ziet gij\ndaar dat rietgras!" Hij wees naar een donkere vlek op een reusachtig\ngroote, zich ver op den rechter oever van de rivier uitstrekkende\nweide, die voor de helft reeds gemaaid was. "Daar begint het moeras,\nrecht voor ons, waar het zoo groen wordt. Van daar loopt het naar den\nrechter kant verder, zooals ik nu de paarden laat gaan. Daar ziet ge\neenige verhevenheden van den grond, daar zijn vele groote snippen,\nrondom dit rietgras heen tot aan gindsch esschenboschje en tot aan\nde molen Dingsda. Dat is de beste plaats. Eens heb ik daar zeventien\nwatersnippen geschoten. Wij moeten nu in verschillende richtingen\nuit elkander gaan en elkaar bij den molen weer ontmoeten."\n\n"Wie gaat rechts en wie links?" vroeg Stipan Arkadiewitsch. "Rechts\nis het breeder, daar moet gij beiden heengaan, dan ga ik links,"\nzeide hij op den onschuldigsten toon ter wereld.\n\n"Goed! Wij zullen hem alles wegschieten!" stemde Wesslowsky toe. "Laat\nons gaan."\n\nZoo moest ook Lewin er mee instemmen, en zij scheidden; Lewin en\nWesslowsky met Laska gingen rechts, Stipan Arkadiewitsch met Kraak\nging links om het moeras heen. Nauwelijks waren zij aan het moeras\ngekomen, toen de beide honden begonnen te zoeken. Lewin kende dit\nbehoedzame en onzekere zoeken van Laska; hij kende ook deze plaats\nen wachte op een zwerm watersnippen.\n\n"Wesslowsky, blijf bij me," riep hij met halfluide stem zijn achter\nhem wadenden metgezel toe.\n\n"Ik zal je niet storen. Denk niet aan mij"\n\n"Poef, paf!" klonk het in Lewins oor. Wesslowsky had in een zwerm\neenden geschoten, die boven het moeras rondvloog. Nauwlijks vond\nLewin nog tijd om rond te zien, toen een watersnip zich liet hooren,\neen tweede, een derde,--acht watersnippen verhieven zich in de lucht.\n\nStipan Arkadiewitsch schoot er eene van, juist toen zij haar\nzigzagbeweging wilde beginnen. Toen mikte hij zonder zich te overijlen\nnaar een tweede, die naar het riet vloog, en zij viel onder het schot.\n\nLewin was minder gelukkig; hij schoot op te grooten afstand en\ntrof niet.\n\nStipan raapte zijn watersnip op en met een stralenden blik op Lewin\nzeide hij: "Zoo, nu gaan wij uit elkander."\n\nMet Lewin placht het altijd zoo te gaan, dat, wanneer zijn eerste\nschoten mislukten, hij opgewonden werd, zich ergerde en ten gevolge\ndaarvan den geheelen dag slecht schoot. Zoo ging het hem ook heden. Er\nwaren zeer veel watersnippen voorhanden. Ieder oogenblik vlogen er\neenige op en Lewin had alles weer goed kunnen maken; maar hoe meer\nhij schoot, des te meer geneerde hij zich voor Wesslowsky, die zonder\nmaat en doel er lustig op los schoot, niets doodde en daarover toch\nniet verlegen werd. Lewin overijlde zich, hij mat den afstand niet\nen kwam eindelijk zoo ver, dat hij schoot zonder zelfs de hoop te\nkoesteren nog iets te treffen. Ook Laska scheen dit te bemerken; zij\nzocht trager en keek onzeker en verwijtend naar de jagers om. Dezen\nwaren voortdurend in kruitdamp gehuld, maar in hun groote weitasschen\nbevonden zich nog maar drie kleine, lichte watersnippen. Intusschen\nknalden van de andere zijde niet talrijke, maar zooals het Lewin\ntoescheen, welgeslaagde schoten en bijna na ieder schot hoorde men\nStipan Arkadiewitsch\' stem: "Kraak! apporte!" Dat wond Lewin nog\nmeer op. De watersnippen vlogen door de lucht, hun neersmakken op\nden grond en het knallen in de lucht van alle kanten hield niet op;\nde opgejaagde snippen zetten zich dicht voor de jagers neer. Te voren\nzweefden slechts twee haviken boven hot moeras en nu waren er tien.\n\nNadat Lewin en Wesslowsky meer dan de helft van het moeras waren\nomgegaan, kwamen zij aan een weide, die in lange stukken aan de boeren\nverpacht was; de helft dezer stukken was reeds gemaaid.\n\n"Hei! jagers!" riep hun een der boeren toe, die op een uitgespannen\ntelega zat: "sterkt u eerst met een ontbijt en een slok!"\n\nLewin keek om.\n\n"Komt toch! Het zal u niet schaden!" riep een andere vroolijk gestemde\nboer met een rood gezicht en toonde daarbij zijn witte tanden en een\ngroene, in de zon blinkende flesch.\n\n"Qu\'est-ce qu\'ils disent?" vroeg Wesslowsky.\n\n"Wij moeten een borrel met hen drinken. Zij zullen deze weide wel\ngepacht hebben. Een borrel zou nu lang niet slecht smaken!" antwoordde\nLewin niet zonder slimheid, want hij hoopte, dat Wesslowsky den trek\nnaar brandewijn niet zou kunnnen weerstaan en naar de boeren gaan zou.\n\n"Waarom willen zij ons vrijhouden?"\n\n"Daar hebben ze plezier in. Ga maar naar hen toe. Het is wel eens\neen aardige grap."\n\n"Allons! c\'est curieux!"\n\n"Ja, ga er maar heen. Den weg naar den molen kunt ge niet missen."\n\nMet genoegen bemerkte Lewin, dat Wesslowsky met voorovergebogen lichaam\nen de vermoeide voeten traag uit het moeras trekkend naar de boeren\nop de droge weide ging.\n\n"Kom jij toch ook mee!" riep een der boeren Lewin toe: "wees niet\nbezorgd; er is nog stuk koek over!"\n\nLewin had gaarne deze uitnoodiging aangenomen, want hij voelde\nzich ook reeds vermoeid en het was telkens moeielijk de inzinkende\nvoeten uit het moeras te trekken. Hij was een oogenblik in twijfel,\nmaar hij zag, dat de hond stond en dus volgde hij dezen. Voor hem\nvloog een watersnip op; hij schoot en doodde ze. Maar Laska stond nog\naltijd; plotseling verhief zich voor haar een tweede watersnip. Lewin\nschoot. Maar hij had heden een ongelukkigen dag. Hij schoot mis en\nging nu heen om de eerste te zoeken. Maar hij vond ook deze niet. Dus\nook zonder Wesslowsky, wien hij van zijn ongelukkig slagen de schuld\nhad gegeven, werd de zaak niet beter. Ook hier nog waren zeer veel\nwatersnippen, maar Lewin schoot er herhaaldelijk voorbij.\n\n"Neen, ik moet kalm worden!" zeide hij bij zich zelf. Hij ging het\nmoeras uit, ging op een verhevenheid der weide zitten, trok de laarzen\nuit en schudde het water er uit, dronk zelf water, bevochtigde daarmee\nde beide heete loopen van zijn geweer en wiesch zich handen en gelaat.\n\nPlotseling sprong Kraak van achter een essenboschje te voorschijn\nen berook Laska met de gebaren eens overwinnaars. Achter Kraak,\nin de schaduw der esschen, werd de statige verschijning van Stipan\nArkadiewitsch zichtbaar. Hij kwam hen reeds hier tegen, zeer rood en\nverhit, met ontbloote borst, moeielijk gaande en met een vergenoegd\nlachje.\n\n"Nu? veel geschoten?" vroeg hij.\n\n"En gij?" was Lewins wedervraag. Hij behoefde niet te vragen: hij\nzag de boordevolle weitasch. Hij had veertien stuks geschoten.\n\n"Het gaat goed! Een mooie plaats! Wesslowsky is u zeker wat in den weg\ngeweest? Twee jagers met een hond, dat heeft geen eigenschap!" zeide\nStipan, zijn zege daardoor verkleinend.\n\n\n\n\n\n\nXIII.\n\n\nToen Lewin en Stipan Arkadiewitsch aan de molenaarswoning kwamen,\nwas Wesslowsky daar reeds binnen gegaan. Hij zat in het midden der\nhut en lachte op zijn vroolijke, aanstekelijke manier, terwijl hij\nzich met beide handen aan de tafel vasthield en zich door een soldaat,\nden broeder der molenaarsvrouw, de laarzen liet uittrekken.\n\n"Ik ben ook nu pas gekomen," riep hij de binnentredenden te gemoet;\n"ils ont ete charmants!" Denkt een aan: niet alleen te drinken, ook te\neten hebben ze mij gegeven, en welk een gebak! Delicieux! En nooit heb\nik een beteren borrel gedronken! Maar zij wilden absoluut geen geld\naannemen, in tegendeel, zij zeiden nog altijd: "Neem het niet kwalijk!"\n\n"Waarom zouden zij ook geld aannemen. Zij wilden u tracteeren; en zij\nhebben geen brandewijn te koop," zeide de soldaat, die hem eindelijk\nde eene laars met de natte kous uittrok.\n\nOndanks het vuil in de boerenkamer, dat de jagers met hun laarzen en\nde beslijkte honden, die zich hevig schudden, er in hadden gebracht,\nondanks modder- en kruitlucht en ondanks het gerammel van messen en\nvorken, gebruikten de jagers hun thee en hun avondmaal met een eetlust,\ndie alleen de jacht te weeg brengt.\n\nToen, na zich gereinigd en gewasschen te hebben, begaven zij zich\nnaar een aangeveegden hooizolder, waar de koetsier reeds het leger\nvoor de heeren bereid had.\n\nHoewel het reeds donker was, had toch geen der jagers lust tot slapen.\n\nNadat zij elkaar een tijdlang met herinneringen, anecdoten en\njachtverhalen hadden onderhouden, kwam hun gesprek op een thema, dat al\nhun belangstelling tot zich trok. Oblonsky had van een jacht verteld,\nwaaraan hij den vorigen zomer op het landgoed van een zekeren heer\nMaltus had deelgenomen. Maltus was een bekend spoorwegkoning, die de\ngezelligheid zeer beminde en dien Stipan Arkadiewitsch uit den grond\nvan zijn hart een kerel van goud noemde. Hij had verteld, hoe deze\nMaltus in het Twerskoische gouvernement groote moerassen gepacht had,\nhij beschreef de wagens en paarden, die de jagers daarheen hadden\ngebracht en de tent, die men voor het ontbijt in de nabijheid der\nmoerassen had opgeslagen.\n\n"Ik begrijp niet," zeide Lewin zich uit het hooi oprichtende, "dat\nzulke menschen u niet tegenstaan. Ik begrip wel, dat een ontbijt\nmet Lafitte iets heel aangenaams is, maar is het mogelijk, dat zulke\nweelde u niet tegen de borst stond? Al deze menschen--vroeger waren\nzij onze brandewijnpachters--verwerven zich een groot fortuin, maar op\neen wijze, waardoor zij toch de verachting van ieder verdienen; deze\nverachting is hun echter volkomen onverschillig, want met hun op zoo\noneerlijke wijze verworven geld koopen zij zich van de verachting los."\n\n"Ja, dat is waar," bevestigde Wesslowsky; "volkomen waar! Trouwens\nOblonsky doet het uit bonhommie, maar anderen zeggen toch: \'Oblonsky\nbezoekt ze....\'"\n\n"Neen, volstrekt niet!" Lewin hoorde, hoe Oblonsky dit lachend zeide:\n"Ik houd hem eenvoudig voor niets oneerlijker dan ieder rijk koopman\nof edelman."\n\n"Ja, maar door welken arbeid heeft hij het verdiend? Is dat dan arbeid,\nals men op lage, slinksche wijze een concessie verkrijgt om die later\nweer te verkoopen?"\n\n"Zeker is dat arbeid, namelijk arbeid in dien zin, dat wij zonder\nlieden van dit slag ook geen spoorwegen zouden hebben."\n\n"Maar deze arbeid is toch een geheel andere dan die van een landbouwer\nof een geleerde."\n\n"Dat geef ik toe, maar het is toch in zoover arbeid, als het een\nhandeling is, waaruit iets ontstaat, zooals hier de spoorweg. Of\nvindt ge misschien, dat spoorwegen iets onnoodigs zijn?"\n\n"O, zeker zijn ze nuttig. Maar iedere winst, die in geen verhouding\nstaat tot den arbeid, die er voor verricht wordt, is oneerlijk."\n\n"Wie kan echter hierin de juiste verhouding bepalen?"\n\n"Een geldwinning door oneerlijke middelen, door list...." zei Lewin,\ndie gevoelde, dat het hem niet gelukken wilde een scherpe lijn\ntusschen eerlijkheid en oneerlijkheid te trekken, zooals hij zich\nin gedachten voorstelde: "zooals ook deze inrichtingen van bankiers-\nen wisselaarskantoren...." ging hij voort: "kortom al deze soort van\nberoepen om zich zonder arbeid groote, kolossale vermogens te verwerven\nzijn een kwaad. Nu is slechts de vorm veranderd. Le roi est mort,\nvive le roi! Nauwelijks had men de brandewijnpacht opgeheven, of daar\nkwamen de spoorwegen, de banken: louter geldwinningen zonder arbeid."\n\n"Dat is misschien zeer waar en geestig.... Stil, Kraak! Rustig\nliggen!" riep Stipan Arkadiewitsch zijn hond, die zich krabde, toe;\nhij was van de juistheid van zijn standpunt ten volle overtuigd en\nbleef dus volkomen kalm en maakte geen haast.\n\n"Ge hebt nog altijd niet de grens tusschen eerlijken en oneerlijken\narbeid getrokken. Is het dan misschien ook oneerlijk, dat ik een\ngrooter inkomen geniet dan mijn griffier, hoewel hij misschien meer\nvan de zaak verstaat dan ik?"\n\n"Dat weet ik niet."\n\n"Nu goed, dan willen wij zeggen, dat de netto opbrengst van uw goederen\nmisschien vijfduizend roebel bedraagt, maar de boer, die er op werkt,\nkrijgt er, hoe hij zich ook moge inspannen, niet meer dan vijftig. Zou\ndat niet even onrechtvaardig zijn, als dat ik meer krijg dan mijn\ngriffier? Of dat Maltus een grooter inkomen heeft dan een van zijn\nstationschefs? Integendeel, ik zie in de houding der wereld tegenover\ndeze soort lieden slechts een op niets gegronde vijandelijkheid,\nen ik geloof, dat het niets is als ijverzucht."\n\n"Neen, dat is niet waar," viel Wesslowsky in. "IJverzucht kan het\nniet zijn. Er is en blijft iets onreins in zulk een zaak...."\n\n"Pardon," zeide Lewin, "gij vindt het onrechtvaardig, als ik\nvijfduizend roebel krijg en de boer er slechts dertig verdient. Het\nis onrechtvaardig, dat voel ik, maar...."\n\n"Inderdaad! Wij eten, drinken, gaan op de jacht, doen niets en hij is\naltijd zonder verpoozing aan het werk," zeide Wassenka Wesslowsky,\nin wien heden klaarblijkelijk voor de eerste maal deze gedachte was\nopgekomen, en die hij dus zeer open en oprecht uitsprak.\n\n"Ja, je gevoelt dat, maar geeft hem toch uw goed niet," zeide\nOblonsky eenigszins spottend tot Lewin. In den laatsten tijd,\nsedert zij beiden met twee zusters getrouwd waren, was er tusschen\nhen ongemerkt een soort van wedijver ontstaan, wie van beiden zijn\nleven het beste ingericht had, en deze wedijver deed zich ook nu in\nhun gesprek gelden, door er iets persoonlijks aan te geven.\n\n"Ik geef het niet, omdat niemand het van mij eischt; en wanneer ik\nhet ook wilde geven, dan zou ik het toch niet kunnen. En dan zou ik\nook niet weten aan wien?"\n\n"Geef het dezen molenaar hier; hij zal het niet weigeren."\n\n"Nu goed, maar hoe zal ik het hem geven?"\n\n"Dat weet ik niet. Maar wanneer gij er zoo van overtuigd zijt, dat\nje er geen recht op hebt...."\n\n"Daarvan ben ik volstrekt niet overtuigd. Integendeel, ik gevoel,\ndat ik geen recht heb het weg te geven, dat ik plichten tegenover\nmijn bezittingen, tegenover mijn familie heb."\n\n"Maar ik bid u, als gij deze ongelijkheid voor onrechtvaardig houdt,\ndan moet gij ook zoo handelen, dat...."\n\n"Ik handel ook, maar negatief, d.w.z. zoo, dat ik mij geen moeite\ngeef om het onderscheid tusschen hem en mij nog te vergrooten...."\n\n"Neen, pardon, dat is een paradox!"\n\n"Ja, dat is een sophistische uitlegging," bevestigde ook\nWesslowsky. "O, zie daar! Onze gastheer!" zeide hij tot den molenaar\ngewend, die door de krakende deur binnen kwam. "Slaapt gij nog niet?"\n\n"Neen, hoe kan ik slapen? Ik meende, dat de heeren slapen wilden,\nen daar hoor ik u spreken. Ik wilde mij hier nog een haak halen. Bijt\nhij ook?" vroeg de boer en ging voorzichtig op zijn bloote voeten de\nhonden voorbij.\n\n"Een kostelijke nacht!" zeide Wesslowsky. "Daar zingen immers vrouwen\nen lang niet kwaad! Wie zingt daar mulder?"\n\n"Dat zijn de dienstmeisjes van de hoeve hiernaast."\n\n"Laat ons nog wat gaan wandelen; wij slapen toch niet in. Kom\nOblonsky."\n\n"Hoe kan dat nu: hier blijven liggen en te gelijkertijd gaan\nwandelen?" zeide Oblonsky en rekte zich uit. "We liggen hier zoo\nlekker."\n\n"Nu, dan ga ik alleen," antwoordde Wesslowsky opspringend en trok\nzijn laarzen aan: "Tot weerziens, heeren! Zoodra het amusant wordt,\nzal ik je roepen."\n\n"Niet waar? Een kerel van goud!" zeide Oblonsky, toen Wesslowsky weg\nwas en de boer de deur achter hem had toegedaan.\n\n"Zonder twijfel!" verzekerde Lewin, die nog altijd aan het onderwerp\nvan hun gesprek dacht. Hij meende toch zijn gedachten, voor zoover hij\ndit kon, duidelijk te hebben uitgesproken, en toch zeiden deze beide\nmenschen, die alles behalve dom en heel oprecht waren, eenparig,\ndat hij zich met sophismen troostte. Dat had hem in verlegenheid\ngebracht. "Ja, vriendje, zoo is het: of men moet de tegenwoordig\nbestaande maatschappelijke verhoudingen als billijk erkennen en ze\nverdedigen, of men moet bekennen, dat men zich zelf op onrechtmatige\nwijze in een bevoorrechte positie bevindt en zich dit voordeel,\nzooals ik doe, maar met genoegen ten nutte maken."\n\n"Neen, als het een onrechtmatig voordeel was, dan zoudt ook gij\ndat niet met genoegen kunnen genieten, ik ten minste zou het niet\nkunnen. Om dat te kunnen, moet ik mij er van bewust zijn dat ik niet\nschuldig ben."\n\n"Wat dunkt je? Zullen wij ook nog niet wat naar buiten gaan?" vroeg\nStipan Arkadiewitsch, die het moede werd zijn gedachten nog meer in\nte spannen. "Inslapen doen wij toch niet. Laat ons dus gaan!"\n\nLewin gaf geen antwoord. Het zooeven uitgesproken woord, dat hij\nslechts negatief rechtvaardig handelde, had hij nog niet kunnen\nverkroppen.\n\n"Is het mogelijk, dat men rechtvaardig zijn kan, als men slechts\nnegatief handelt?" vroeg hij zich af.\n\n"Hoe sterk riekt dit versche hooi!" zeide Stipan zich oprichtend. "Ik\nslaap toch niet in. Wesslowsky schijnt daar wat uit te voeren. Hoor je\nwel, hoe ze lachen? Dat is zijn stem. Laat ons er toch ook heengaan."\n\n"Neen, ik ga niet," antwoordde Lewin.\n\n"Is dat misschien ook uit principe?" vroeg Stipan Arkadiewitsch\nlachend en zocht daarbij in het donker naar zijn muts.\n\n"Niet uit principe; maar wat zal ik daar doen?"\n\n"Hoor eens: jij zult je nog wat op den hals halen!" zeide Stipan,\ndie eindelijk zijn muts gevonden had.\n\n"Hoe zoo?"\n\n"Meent ge, dat ik niet gezien heb, hoe je naar uw vrouw geloopen\nzijt? Ik heb het wel gehoord, hoe het tusschen u beiden een kwestie\nvan het grootste gewicht was, of ge twee dagen op de jacht mocht\ngaan of niet. Dat is in een idylle heel mooi, maar zijn geheele\nleven door kan men dat niet volhouden. De man moet zorgen, dat hij\naltijd onafhankelijk blijft, hij heeft immers zijn eigen mannelijke\nbelangen. De man moet man zijn...." meende Stipan en opende de deur.\n\n"Dat wil zeggen, hij moet de dorpsmeisjes het hof maken?" vroeg Lewin.\n\n"Waarom niet, wanneer hij er plezier in heeft? Ca ne tire pas a\nconsequence. Mijn vrouw gaat het er niet slechter om en ik heb er\npret mede. De hoofdzaak is slechts, dat ons eigen huis ons heilig\nis. In huis mag niets voorvallen, voor de rest behoeft men zich zelf\nechter de handen niet te binden."\n\n"\'t Is mogelijk!" antwoordde Lewin droog en ging op de andere zijde\nliggen. "Ik wil morgen vroeg opstaan en reeds bij zonsopgang de deur\nuit. Van ulieden zal ik niemand wekken."\n\n"Messieurs! Venez vite!" klonk de stem van den terugkeerenden\nWesslowsky. "Charmante! Ik heb ze ontdekt! Charmante! Een waar\nGretchen!"\n\nLewin deed, alsof hij sliep. Oblonsky stak een sigaar op, verwijderde\nzich met Wesslowsky en spoedig vernam men het geluid der stemmen\nniet meer.\n\nLewin kon langen tijd niet inslapen. Hij hoorde zijn paarden beneden\nzich het hooi eten en hoe de molenaar met zijn oudsten zoon naar\nde nachtweide reed. Hij dacht aan den dag van morgen. "Morgen ga\nik heel vroeg en zal mij niet overijlen. Er zijn daar een menigte\nwatersnippen en groote snippen, en kom ik dan weer hier terug, dan vind\nik Kitty\'s brief. Ja, ik gedraag mij niet als een man tegenover haar;\nik ben geheel verwijfd geworden ... Maar wat te doen? Weer slechts\nnegatief handelen!"\n\nIn zijn halve sluimering hoorde hij het lachen en het vroolijke\ngebabbel van Stipan en Wesslowsky. Hij sloeg de oogen op. De\nmaan scheen. In haar helder licht zag hij beiden in de open\ndeur staan. Stipan zeide iets van de frischheid van het meisje\nen vergeleek haar bij een noot, die van den bast ontdaan was, en\nWesslowsky herhaalde lachend de door een boer gesproken woorden:\n"Maak maar, dat je zelf een vrouw krijgt!" en Lewin zeide slaperig:\n"Heeren, morgen bij het aanbreken van den dag...." en sliep in.\n\n\n\n\n\nXIV.\n\n\nHet was tegen tien uur \'s morgens, toen Lewin moede, hongerig en zeer\nopgeruimd van een gelukkige jacht met dertien stuks watersnippen en\neen eend naar den molen terugkeerde. Zijn kameraden waren intusschen\nook reeds ontwaakt en zaten aan het ontbijt.\n\n"Wacht eens, wacht eens!" zeide Lewin. "Ik weet, er waren er negentien\nin \'t geheel!" en voor de tweedemaal werden de bloedige op zijde\ngebogen koppen der watersnippen en groote snippen geteld, die er nu\nniet meer zoo trotsch uitzagen, als toen ze waren uitgevlogen. De\nrekening kwam uit, en Stipans ijverzucht deed Lewin goed. Nog een\ntweede genoegen wachtte hem. De door Kitty uitgezonden bode te paard\nbracht haar brief.\n\n"Ik ben gezond en welgemoed," schreef zij. "Gij kunt omtrent mij gerust\nzijn. Mijn nieuwe lijfwacht, Marie Wlassnewja, (het was de vroedvrouw,\nvoortaan een nieuw en gewichtig personage in Lewins familieleven) is\ngekomen om naar mij te zien. Zij heeft mij volkomen gezond bevonden,\nmaar toch willen wij haar tot uw thuiskomst hier houden. Ook al de\noverigen zijn gezond en vroolijk, ik bid u, haast u om onzentwille\nniet en, gaat de jacht goed, blijf dan nog maar een dag."\n\nDeze beide redenen tot vreugde, de gelukkige jacht en het briefje\nzijner vrouw, wogen volkomen op tegen twee kleine onaangenaamheden,\ndie hem wachtten. De eene was, dat het handpaard zich gisteren\noverwerkt had en daarom vandaag niets eten wilde en moedeloos voor\nzich uit stond te kijken. De andere onaangenaamheid, die in het\neerste oogenblik zijn goede luim geheel scheen te zullen bederven,\nwas, dat van al den mondvoorraad, dien Kitty hun zoo overvloedig had\nmeegegeven, dat men had kunnen gelooven, dat zij dien in een week\nniet hadden kunnen verteren, niets meer was overgebleven. Toen Lewin\nnu moede en hongerig terugkeerde, zweefden de pasteien en vooral het\nkoude gebraad zoo levendig voor zijn verbeelding, dat hij ze reeds\nmeende te ruiken en te proeven. Hij zond daarom den koetsier Philip\nterstond heen om hem er van te brengen. Doch ziedaar! er waren geen\nkuikens meer en ook geen vleesch.\n\n"Ja, die daar heeft een fameusen eetlust!" zeide Stipan naar Wesslowsky\nwijzend. "Ik lijd nu juist ook niet aan gebrek aan eetlust, maar met\ndien.... Neen, dat is iets verwonderlijks!"\n\n"Nu, dan is er niets aan te doen," antwoordde Lewin en zag Wesslowsky\ndonker aan. "Breng mij dan wat van de pasteien, Philip."\n\n"Er zijn ook geen pasteien meer," antwoordde Philip.\n\nDat speet Lewin zeer, zoodat hij op geraakten toon zeide, dat zij\ntoch ook wel iets voor hem hadden kunnen overlaten.\n\n"Nu, maak deze watersnippen dan schoon," wendde hij zich tot Philip;\nzijn stem beefde van toorn en hij vermeed het Wesslowsky aan te\nzien! "Doe er brandnetels in en breng mij eerst melk."\n\nLater, toen hij zich met melk verzadigd had, schaamde hij zich,\ndat hij zijn verdrietige stemming aan zijn gasten had getoond en\nschertste hij over zijn hongerige boosheid.\n\nDes avonds jaagden zij nog een veld af en keerden des nachts\nvroolijk naar huis terug. De terugrit deed aan vroolijkheid voor den\nheenrit niet onder. Wesslowsky zong voortdurend en herinnerde zich\nmet verrukking zijn avontuur bij de boeren, die hem met brandewijn\nvrijgehouden en daarbij gedurig gezegd hadden: "Neem het niet kwalijk;"\ndan weer sprak hij van de noten en de dorpsmeisjes en van den boer,\ndie hem gevraagd had, of hij al getrouwd was en die, toen hij vernam,\ndat dit nog niet het geval was, groot medelijden met Wesslowsky had\ngehad; bizonder koddig schenen hem echter de woorden van den boer:\n"je moet de vreemde vrouwen niet aankijken, maar zorgen, dat je er\nzelf een krijgt."\n\n"Over \'t geheel ben ik over dit uitstapje zeer voldaan. En gij, Lewin?"\n\n"Ik ben ook zeer tevreden," antwoordde Lewin, voor wien het een groote\nvoldoening was, dat hij geen vijandig gevoel meer tegen Wesslowsky\nkoesterde, maar dat hij integendeel zeer vriendschappelijk jegens\nhem gezind was.\n\n\n\n\n\nXV.\n\n\nDen volgenden morgen, nadat Lewin zijn landgoed geinspecteerd had,\nklopte hij aan Wesslowsky\'s deur.\n\n"Entrez!" riep deze hem toe. "Ge moet mij excuseeren! Ik heb eerst\nzooeven mijn ablutions voleindigd," zeide hij toen met een fijn lachje\nen stond in zijn hemd voor hem.\n\n"Ik bid u, geneer je niet," antwoordde Lewin en ging aan het venster\nzitten. "Heb je goed geslapen?"\n\n"Als een os. Gaan we vandaag weer op de jacht?"\n\n"Wil je thee of koffie drinken?"\n\n"Noch het een, noch het ander. Ik zal slechts wat eten. Ik moet mij\nwaarlijk schamen. De dames zullen al wel op zijn? Nu zou een kleine\nwandeling zeer aangenaam wezen. Laat mij toch uw paarden eens zien."\n\nNa een kleine wandeling in den tuin gingen ze naar den stal,\ngymnastiseerden samen een tijdlang aan den rekstok, gingen daarop\nhet huis weer binnen en Lewin trad met zijn gast in het salon.\n\n"Wij hebben een heele mooie jacht gehad en aardige dingen beleefd,"\nzeide Wesslowsky tot Kitty, die achter den samowar zat. "Hoe jammer,\ndat de dames van zulke genoegens beroofd zijn!"\n\n"Hm! Wat schaadt het? Hij moet toch met de vrouw des huizes\nspreken!" dacht Lewin. Maar toch scheen hem weer in het lachje in\nde zegevierende wijze, waarop hij zich tot Kitty richtte, iets te\nzijn, dat....\n\nDe vorstin, die met Marie Wlassnewja en Stipan Arkadiewitsch aan de\nandere zijde zat, riep Lewin bij zich en begon met hem een gesprek\nover de opwindende vragen: wanneer er om Kitty\'s bevalling naar Moskou\nverhuisd zou worden en hoe men daar hun woning zou inrichten.\n\nVoor Lewin waren al deze voorbereidselen onaangenaam, zij kwetsten de\nverhevenheid van de naderende gebeurtenis, waarvan men het tijdstip\nop den dag af op de vingers uitrekende op een wijze, die voor hem\nstuitend was. Hij gaf zich moeite al de gesprekken, hoe het pasgeboren\nkind ingewikkeld zou worden, niet te hooren en wendde zich af om die\ngeheimzinnige, eindeloos lange, gehaakte strepen en zekere driehoekige\ndoeken van linnen, waaraan Dolly een bizondere opmerkzaamheid en zorg\nwijdde, niet te zien. De geboorte van een zoon--Lewin was er vast van\novertuigd, dat het een zoon zou zijn--waarvan men tot hem sprak en\nwaaraan hij toch nog niet geloofde, scheen hem zulk een ongehoorde\ngebeurtenis, zulk een overgroot en daarom schier onmogelijk geluk,\nen van den anderen kant weer zulk een geheimzinnig iets, dat hem\ndeze aanmatigende voorwetenschap en vooruitbepaling van de dingen,\ndie nog komen moesten, en de voorbereidselen daartoe, als voor iets\ngeheel gewoons, voor iets, dat door menschen tot stand gebracht kon\nworden, stuitend en vernederend toeschenen.\n\nMaar de vorstin begreep zijn gevoel niet; zij hield dus zijn onwil\nom er over te spreken en te beraadslagen voor lichtzinnigheid en\nonverschilligheid en liet hem nu in \'t geheel geen rust meer. Zij\nhad Stipan Arkadiewitsch reeds opgedragen een woning te zoeken en\nriep Lewin nu bij zich.\n\n"Ik weet er niets van, vorstin," zeide hij: "doe, zooals u wil."\n\n"Wij moeten toch beslissen, wanneer gij zult verhuizen."\n\n"Dat weet ik waarlijk niet. Ik weet slechts, dat milioenen kinderen\nzonder Moskou en zonder dokter geboren worden.... Waarom dan...."\n\n"Goed, wanneer ge dat meent...."\n\n"Neen, zooals Kitty wil."\n\n"Met Kitty kan men daarover niet spreken. Wilt ge misschien, dat\nzij bang gaat worden? Nog in dit voorjaar is Natalie Golizin door de\nschuld van een slecht verloskundige gestorven."\n\n"Wat gij zegt. Ik stem er immers volkomen in toe," zeide hij norsch.\n\nDe vorstin begon hem nu allerlei dingen uit te leggen, maar hij\nluisterde er niet naar. Doch niet alleen het gesprek met de vorstin\nontstemde hem, maar veeleer datgene, wat hij bij den samowar waarnam.\n\n"Neen, dat is niet mogelijk!" dacht hij van tijd tot tijd, toen hij\nnaar den naar Kitty gebogen Wesslowsky keek, die met zijn innemend\nlachje iets tot haar zeide, waarover zij bloosde en zich scheen op\nte winden. Er lag iets onkiesch\' in Wesslowsky, in zijn houding, in\nzijn blik, in zijn glimlach. Lewin bespeurde ook zelfs iets onkiesch\nin Kitty\'s houding en blik. Hij gevoelde zich weer even als gisteren\nplotseling van het toppunt van zijn geluk, van zijn vrede, van zijn\nwaardigheid naar beneden gestort in een afgrond vol vertwijfeling,\nboosheid en schande. Weer stonden alle dingen en menschen hem tegen.\n\n"Doe, wat u wil, vorstin," zeide hij, zich afwendend.\n\n"Zwaar is de muts van den Monomach!" zeide Stipan Arkadiewitsch\nschertsend tot hem, minder doelende op het gesprek met de vorstin, dan\nwel op de reden van Lewins opgewondenheid. "Wat kom je van morgen laat,\nDolly!" Allen stonden op om Dolly te begroeten. Alleen Wesslowsky\nverhief zich slechts even en met de aan onze tegenwoordige jonge\nmannen eigene onbeleefdheid tegenover dames, groette hij nauwelijks\nen zette zijn gesprek met Kitty voort.\n\n"Mascha heeft mij zoo geplaagd. Zij heeft slecht geslapen en is nu\nheel stout," zeide Dolly.\n\nWesslowsky had weder hetzelfde onderwerp als gisteren gekozen, hij\nsprak namelijk over Anna en of men de liefde hooger moest stellen\ndan de bestaande maatschappelijke instellingen.\n\nVoor Kitty was dit gesprek onaangenaam, het onderwerp wond haar op,\nook de toon, waarop hij het behandelde, vooral, omdat zij wist, hoe\nhet op haar echtgenoot werken zou. Maar zij was te eenvoudig en te\nonschuldig om te begrijpen, hoe zij aan dit gesprek een einde moest\nmaken en om het oppervlakkige genoegen te verbergen, dat haar toch de\nklaarblijkelijke opmerkzaamheid van dezen jongen man veroorzaakte. En\nhoe en waarom zou ze het onderwerp van hun gesprek ook veranderen? Zij\nwist, dat, hoe zij zich ook mocht houden, haar man het bemerken en\nten kwade duiden zou.\n\n"Zullen wij vandaag niet eens uitrijden om paddestoelen te\nzoeken?" vroeg Dolly.\n\n"O ja wel, dat moeten we doen! Ik rijd ook mee!" zeide Kitty\nblozend. Uit beleefdheid wilde zij Wesslowsky vragen, of hij mede wilde\ngaan, maar zij liet het na; daarentegen vroeg zij met een schuldige\nuitdrukking in \'t gelaat aan haar man, die hen juist met vasten tred\nvoorbij ging: "Waar gaat ge heen, Kostja?" Deze schuldige houding\nbevestigde al zijn twijfel.\n\n"De machinist is aangekomen. Ik heb hem nog niet gesproken," antwoordde\nhij zonder haar aan te zien.\n\nHij ging naar beneden, maar hij had nog nauwelijks zijn kamer weer\nverlaten, toen hij de schreden zijner vrouw vernam, die onvoorzichtig\nsnel achter hem aan kwam.\n\n"Wat wil je?" vroeg hij droog; "wij hebben het druk."\n\n"Excuseer," wendde hij zich tot den Duitschen machinist; "ik heb\nslechts eenige woorden met mijn man te spreken."\n\nDe Duitscher wilde zich verwijderen; maar Lewin wendde zich tot hem:\n\n"Laat u niet storen."\n\n"Gaat de trein om drie uur?" vroeg de Duitscher. "Ik zou mij niet\ngaarne verlaten!"\n\nLewin ging met zijn vrouw naar buiten.\n\n"Wat hebt ge mij dan te zeggen?" vroeg hij in het Fransch. Hij vermeed\nhaar blik; hij wilde niet zien, hoe zij in haar toestand over het\ngeheele lichaam sidderde en er vernietigd en ongelukkig uitzag.\n\n"Ik.... Ik wil zeggen, dat men zoo niet leven kan, dat het een kwelling\nis...." zeide zij.\n\n"Er zijn menschen in de buffetkamer," antwoordde hij verdrietig:\n"maak geen scene."\n\n"Dan willen wij hier binnengaan."\n\nZij bevonden zich in de voorkamer. Kitty wilde in de kamer daar naast\ngaan, maar daar gaf juist de Engelsche les aan Tanja.\n\n"Laat ons in den tuin gaan!"\n\nMaar in den tuin kwam hen een boer tegen, die de paden\nschoonmaakte. Maar zij dacht er niet meer aan, dat de boer haar\nbeschreid en opgewonden gezicht zien kon, zij dacht er niet aan, dat\nzij er uitzagen als menschen, die een ongeluk getroffen heeft; haastig\nschreden zij voort, met het besef, dat zij zich moesten verklaren,\ndat zij met elkander alleen blijven en zich van de kwelling bevrijden\nmoesten, die zij beiden ondervonden.\n\n"Zoo kan men niet verder leven! Ik lijd. Gij lijdt. Waarom?" zeide zij,\nnadat zij eindelijk een eenzame bank gevonden had, in den laatsten\nhoek naast de lindenlaan.\n\n"Zeg mij slechts een ding: lag er in zijn toon iets ongepasts,\nonbeleefds, vernederends?" vroeg hij en ging weer in dezelfde houding\nvoor haar staan als in den bewusten nacht, namelijk met de vuisten\nvoor de borst.\n\n"Ja, er was zoo iets," antwoordde zij snikkend; "maar, Kostja, ziet gij\ndan niet in, dat ik geen schuld heb. Reeds terstond vanmorgen wilde ik\neen bepaalden toon aanslaan.... Maar deze soort van menschen.... Waarom\nis hij toch gekomen? Wij waren immers zoo gelukkig!"\n\nWat zou de vorstin gezegd hebben, als zij nu haar dochter bijna in\nhaar tranen stikkend had gezien?\n\nDe tuinman, die hen eerst tot zijn verbazing had zien heen-snellen,\nalsof zij vervolgd werden, zag hen nu weer met kalme, van vreugde\nstralende gezichten naar huis terugkeeren, hoewel ze toch niets\nverblijdends op de bank konden hebben gevonden.\n\n\n\n\n\nXVI.\n\n\nDe machinist moest toch den trein van drie uur verzuimen, want Lewin\nhad hem geheel vergeten. Nadat hij zijn vrouw naar boven geleid had,\nwas hij naar Dolly\'s kamer gegaan. Ook deze had heden veel reden tot\nsmart. Zij ging in de kamer op en neer en sprak toornig tot het in\nden hoek staande en schreiende kleine meisje.\n\n"En je zult den geheelen dag daar alleen in den hoek blijven staan\nen van middag alleen eten en je zult geen pop te zien krijgen en\nje nieuwe jurk wil ik ook niet meer voor je naaien!" zei ze en wist\nniet meer hoe ze haar nog meer bestraffen zou. "Foei, wat is dat een\nondeugend kind!" wendde zij zich tot Lewin. "Hoe komt ze toch aan\ndie afschuwelijke neigingen?"\n\n"Wat heeft zij dan misdaan?" vroeg Lewin tamelijk onverschillig. Hij\nwas gekomen om in zijn eigen aangelegenheid raad te vragen, en nu\nhinderde het hem, dat hij op zulk een ongelegen tijd kwam. Darja\nAlexandrowna vertelde nu Mascha\'s misdaad.\n\n"Dat zijn volstrekt geen afschuwelijke neigingen, maar \'t is eenvoudig\nstoutheid," stelde Lewin de opgewonden moeder gerust.\n\n"Maar gij schijnt ook slecht geluimd. Om welke reden komt gij?" vroeg\nDolly. "Is er iets gebeurd?"\n\nAan den toon dezer vraag voelde Lewin, dat het hem licht zou vallen\ndatgene te zeggen, wat hij zich voorgenomen had.\n\n"Ik was daar juist alleen met Kitty in den tuin. Wij hebben weer met\nelkaar getwist, reeds voor de tweede maal, sedert Stiwa hier is."\n\nDolly\'s schrandere oogen zeiden hem, dat zij hem begreep.\n\n"Zeg jij me nu eens met de hand op het hart: lag er niet, ik meen\nniet in Kitty\'s gedrag, maar in het gedrag van dezen heer, iets\nonaangenaams, ik meen iets dat veel te vrij was, iets beleedigends\nvoor een echtgenoot? Of hoe zal ik het u toch zeggen...?"\n\n"Blijf daar! Jij moet daar in den hoek blijven staan!" wendde\nzich Dolly tot Mascha, die zich bij het eerste, nauwelijks merkbare\nglimlachje harer moeder had omgekeerd. "De meening der wereld zal deze\nzijn, dat hij zich juist gedraagt als alle andere jongelieden. Il fait\nla cour a une jeune et jolie femme, en een man, die zijn wereld kent,\nmag zich daardoor slechts gestreeld gevoelen."\n\n"Ja, ja," zeide Lewin wrevelig. "Dus gij hebt het ook bemerkt?"\n\n"Ik niet alleen, Stiwa ook. Hij zeide dadelijk na de thee tot mij:\n\'je crois, que Wesslowsky fait un petit brin de cour a Kitty.\'"\n\n"Nu, dat is goed. Nu ben ik gerust. Ik zal hem het huis uitjagen,"\nverzekerde Lewin.\n\n"Wat komt je in den zin! Ben je dol?" riep zij verschrikt uit. "Bezin\nje toch, Kostja," voegde zij er toen lachend bij. "Je kunt nu naar\nFanny gaan," zeide zij tot Mascha. "Neen, hoor eens, als ge wilt,\nzeg ik het liever aan Stiwa. Hij zal hem wel met goed fatsoen weg\nzien te krijgen. Hij kan zeggen, dat gij andere gasten verwacht. Hij\npast trouwens ook niet in ons huis."\n\n"Neen, neen! Ik wil er zelf voor zorgen."\n\n"Maar gij zult met hem in twist geraken!"\n\n"Volstrekt niet. Het zal heel amusant zijn," zeide Lewin en zijn oogen\nschitterden inderdaad vroolijk. "En nu, vergeef haar maar. Zij zal\nhet niet weer doen," zeide hij met het oog op de kleine misdadige,\ndie nog niet naar Fanny gegaan was, maar besluiteloos naast haar\nmoeder stond en met gebogen hoofd een blik van deze zocht op te vangen.\n\nDe moeder zag haar aan, het kind begon te snikken en verborg haar\ngezichtje tusschen de knieen harer moeder, en deze legde haar tengere,\nmagere hand op haar hoofdje.\n\n"Wat heeft zich al niet in mijn huis genesteld!" dacht Lewin en ging\nheen om Wesslowsky te zoeken.\n\nIn de voorkamer gaf hij het bevel de kales aan te spannen, daar deze\nterstond naar het station moest rijden.\n\n"Er is gisteren een veer van gebroken," zeide de bediende.\n\n"Nu, dan de tarantas! Maar vlug! Waar is onze gast?"\n\n"Die is juist in zijn kamer gegaan."\n\nLewin trof Wesslowsky juist op het oogenblik, dat hij zijn goed had\nuitgepakt en de beide romancen had gereed gelegd; nu paste hij zijn\nnieuwe rijslobkousen aan.\n\nHad nu Lewin iets bizonders in zijn gezicht of had Wesslowsky\nzelf het gevoel, dat ce brin de cour, dat hij op touw had gezet,\nin deze familie niet op zijn plaats was? Genoeg, hij werd bij Lewins\nbinnentreden een weinig verlegen, voor zoo ver een man van de wereld\nverlegen kan worden.\n\n"Dus, gij rijdt met slobkousen weg?"\n\n"Ja, dat is veel zuidelijker," antwoordde Wesslowsky, zette zijn\nwelgedaan been op den stoel, liet de onderste veer inspringen en\nlachte goedig.\n\nHij was zonder twijfel een goede vent en Lewin had medelijden met\nhem; deze schaamde zich voor zich zelf als huisheer, toen hij de\nverlegenheid in Wesslowsky\'s blik bemerkte.\n\nOp de tafel lag het einde van een stok, dien zij \'s morgens bij het\ngymnastiseeren gebroken hadden. Lewin nam dit stuk in de handen,\nbegon het gespleten einde te breken, daar hij niet wist, hoe hij\nbeginnen zou.\n\n"Ik wilde...." Hij zweeg een oogenblik, maar plotseling herinnerde\nhij zich Kitty en al het voorgevallene, en vastberaden blikte hij\nhem in de oogen en zeide: "Ik heb de paarden voor u laten aanspannen,\ngij komt nog bij tijds voor het vertrek van den trein."\n\n"Hoe meent ge dat?" begon Wesslowsky: "Wie zou wegrijden?"\n\n"Gij, naar het spoor!" zei Lewin norsch.\n\n"Ik? Wat is er dan gebeurd?"\n\n"Er is niets gebeurd, ik verwacht gasten!" zeide Lewin nu heftiger en\nbrak met zijn sterke vingers de gespleten einden van den stok af. "Of\nik verwacht ook geen gasten en er is niets gebeurd. Maar ik verzoek\nu te vertrekken. Vat mijn onbeleefdheid op, zooals ge wilt."\n\nWesslowsky richtte zich hoog op.\n\n"Ik verzoek u mij te willen verklaren...." zei hij waardig en eindelijk\nbegrijpend.\n\n"Ik kan het u niet verklaren," zeide Lewin langzaam en zacht, terwijl\nhij moeite deed het beven van zijn kin te verbergen. "En het is beter,\nwanneer gij niet vraagt."\n\nEn daar de gespleten einden reeds alle afgebroken waren, brak Lewin\nden stok zelf door en ving voorzichtig met de hand een afgevallen\nsplinter op.\n\nMisschien overtuigden de aanblik van deze gespierde handen, die\nhij dien morgen bij het gymnastiseeren had leeren kennen en ook\nde schitterende oogen, de zachte stem en de bevende kin Wesslowsky\nmeer dan Lewins woorden. Hij haalde de schouders op en boog met een\nverachtelijk lachje.\n\n"Kan ik Oblonsky nog eens spreken?"\n\nHet schouderophalen en het glimlachje maakten op Lewin geen\nindruk. "Wat blijft hem anders over?" dacht hij.\n\n"Ik zal hem terstond bij u zenden."\n\n"Maar wat is dat voor een onzin?" zeide Stipan Arkadiewitsch nadat hij\nvan zijn vriend vernomen had, dat men hem uit het huis had weggezonden,\ntot Lewin, dien hij wandelende in den tuin vond, wachtende op het\nvertrek van zijn gast. "Mais c\'est ridicule! Wat voor een vlieg heeft\nje gestoken? Mais c\'est du dernier ridicule! Wat kun je daar nu achter\nzoeken, wanneer een jonge man...."\n\nMaar de plaats, waar de vlieg Lewin gestoken had, scheen nog zeer te\ndoen; hij verbleekte weer, toen hij Stipan Arkadiewitsch de reden wilde\nzeggen en brak daarom kort af. "Ik bid u, laten wij alle verklaringen\nachterwege. Ik kan niet anders. Ik schaam mij voor u en hem. Maar\nvoor hem zal het wel geen groot verlies zijn van hier weg te moeten,\nmij en mijne vrouw daarentegen is zijn tegenwoordigheid lastig."\n\n"Maar het is een beleediging voor hem. Et puis, c\'est ridicule!"\n\n"En hij is voor mij een beleediging en een plaag. En ik ben geheel\nonschuldig en behoef niet te lijden."\n\n"Nu, dat had ik van u niet verwacht. On peut etre jaloux, mais a ce\npoint, c\'est du dernier ridicule."\n\nLewin keerde zich snel om en verwijderde zich verder in de allee,\nwaar hij weer op en neer begon te gaan. Weldra hoorde hij het rollen\nvan de tarantas en zag door de boomen, hoe Wesslowsky op het hooi\nzat (ongelukkig bevond zich op de tarantas geen bank) met zijn\nschotsch mutsje, bij iederen stoot in de hoogte vloog, en zoo de\nallee inreed. "Nu? Wat is dat?" dacht Lewin, toen hij plotseling zag,\ndat hem uit het huis een bediende kwam naloopen en de tarantas stil\nliet houden.\n\nHet was de Duitsche machinist. Deze boog zich, sprak iets met\nWesslowsky, besteeg toen de tarantas en beiden reden heen.\n\nStipan Arkadiewitsch en de vorstin lieten nu Lewin geen rust om hem\nwegens zijn handelwijze beschaamd te maken. Hij gevoelde zich toen\nook in den hoogsten graad ridicule en schaamde zich, maar in den\ngrond van zijn hart bleef hij kalm, en terwijl hij zich afvroeg, hoe\nhij op een anderen keer onder gelijke omstandigheden zou handelen,\nzeide hij bij zich zelf: "volkomen zooals nu!"\n\nOndanks dit belachelijk voorval waren allen tegen het einde van dezen\ndag zeer vroolijk en opgewekt, evenals kinderen na een straf of als\nvolwassenen na een lastige, officieele receptie. Des avonds sprak men\nvan Wassenska\'s verdrijving als van iets, dat lang geleden gebeurd\nwas. En Dolly, die van haar vader de gave geerfd had hoogst komiek\nte vertellen, liet allen bijna van het lachen van hun stoel vallen,\ntoen zij voor de derde of vierde maal, maar steeds in veranderden\npoetisch humoristischen vorm, vertelde, hoe zij, toen zij juist\nbegonnen was zich ter eere van den gast met nieuwe strikken te\ntooien, plotseling het ratelen van het oude voertuig gehoord had,\nen wie zat daarin? Hij zelf, Wesslowsky, met zijn Schotsch mutsje,\nmet zijn romancen en slobkousen, midden in het hooi.\n\n"En als gij nog de koets hadt laten aanspannen! Daar hoor ik\nplotseling: Halt, halt! Ach, denk ik nu, men heeft zich toch nog over\nhem erbarmd! Ik kijk naar buiten en ziedaar, men zet den Duitscher\nnog bij hem in en voorwaarts gaan ze....En al mijn strikken en linten\nwaren nutteloos...."\n\n\n\n\n\nXVII.\n\n\nDolly\'s lang gekoesterd plan, Anna op Wronsky\'s naburig landgoed te\nbezoeken, werd eindelijk ten uitvoer gebracht. Reeds voor zonsopgang\nwaren zij vertrokken. De weg was goed, de kales, die Lewin haar\ngegeven had, gemakkelijk, de paarden liepen lustig en op den bok\nnaast den koetsier zat de klerk, dien Lewin haar tot bescherming\nhad medegegeven. Na een kort oponthoud bij een dorpsherberg, waar\nde paarden gedrenkt werden, reden zij om tien uur verder. Te huis\nhad zij met haar eeuwige kinderzorgen tot nadenken niet veel tijd\ngevonden. Nu echter, op dit rijtoertje, dat verscheiden uren duurde,\ndrongen zich in haar hoofd al de tot nu toe teruggehouden gedachten\nsamen en zooals nog nooit te voren overzag zij nu haar leven naar alle\nzijden. Haar gedachten schenen haar zelf zonderling toe. Eerst dacht\nzij aan haar kinderen, die zij onder de hoede van de vorstin en Kitty\nhad achtergelaten. Toen werden de gedachten aan het tegenwoordige\nvervangen door gedachten aan de naaste toekomst. Zij dacht er aan,\ndat zij dien winter in Moskou een andere woning zouden betrekken,\ndat de meubels in het salon opnieuw overtrokken moesten worden en dat\nhaar oudste dochter een nieuwen pels moest hebben. Toen volgden vragen\nnaar een verder verwijderde toekomst, over de verdere ontwikkeling\nharer kinderen. "Met de meisjes is het niet erg," dacht zij. "Maar\nde jongens! Goed, dat ik mij nu nog met Grischa bezig kan houden,\ndaar ik nu vrij en niet in zekere omstandigheden ben. Op Stiwa\nkan ik toch niet rekenen. En met Gods hulp zal ik ze tot menschen\nvormen. Maar als weder...." En haar gesprek met de jonge, knappe vrouw\nuit de herberg viel haar weer in. Op haar vraag, of zij kinderen had,\nhad deze onverschillig geantwoord: "Een meisje heb ik gehad, maar God\nheeft het van mij weggenomen; in de vasten heb ik het begraven." "Spijt\nhet u dan niet?" had Dolly gevraagd. "Waarom zou het mij spijten? De\noude heeft kleinkinders genoeg. Mij is het slechts een last. Men kan\nniet werken en niets doen; het is niets als last."\n\nDit antwoord had haar, ondanks de bevalligheid der jonge vrouw,\nstuitend en onnatuurlijk toegeschenen, maar nu dacht zij onwillekeurig\naan deze woorden. Er lag toch iets waars in.\n\n"Trouwens," dacht Dolly met een terugblik op haar vijftienjarig\nhuwelijksleven, "de zwangerschap is een vreeselijke tijd; hoe leelijk\nwordt men er bij, en die pijnen en slapelooze nachten! Dan de ziekten\nder kinderen, de eeuwige angst daarvoor; dan de opvoeding, hun slechte\ngewoonten, het onderwijzen, het Latijn, dat is alles zoo moeielijk\nen zwaar om te begrijpen. En het schrikkelijkste is, als zij sterven."\n\nIn haar geest verrees de voor haar steeds wreede herinnering aan den\ndood van haar jongste zoontje, dat aan diphtheritis gestorven was, aan\nzijn begrafenis, aan de algemeene onverschilligheid bij zijn kleine\nkist van rozenhout, aan haar eigen hartverscheurend wee, toen ze\nzijn bleek gezichtje met de gelokte slapen en zijn als van verbazing\ngeopend mondje zag, voor het deksel met het gouden kruis het kistje\nsloot. "En waartoe dat alles? Wat win ik daarbij? Slechts zooveel,\ndat ik nu een oogenblik rust heb, dan weder zwanger ben, dan zoogen\nmoet, steeds geergerd word, kwellend en weer gekweld, dat ik mijn man\novertollig mijn leven wijd en dat er ongelukkige, slecht opgevoede,\narme kinderen zullen opgroeien. Ik alleen zal er geen nette kinderen\nvan vormen kunnen, hoogstens met hulp van vreemden, voor wie men zich\nvernederen moet. Nemen wij het beste aan: zij sterven niet en ik kom\nop de een of andere manier met hun opvoeding gereed: dan worden zij\nin het gunstigste geval ten minste geen deugnieten. Dat is alles,\nwat ik wenschen kan. En alleen daarvoor al deze kwellingen, al deze\nellende....Het geheele leven opgeofferd....Moeten wij nog ver rijden,\nMichailo?" vroeg zij den schrijver om deze gedachten, die haar zelf\nverschrikten, van zich te weren.\n\n"Van het naaste dorp nog zeven werst."\n\nDe wagen reed over een brug. Over deze brug ging juist een troepje\nvroolijk babbelende boerenvrouwen met korenschoven op de schouders. Zij\nbleven staan en keken nieuwsgierig in de kales. Al deze gezichten,\ndie naar haar toegewend waren, schenen Dolly gezond en vroolijk,\nhaar tergend met hun levensvreugde.\n\n"Allen leven, allen genieten het leven," dacht Dolly verder, toen zij\nweer een berg opreden en terwijl zij zich behagelijk op de zachte\nveeren der oude koets liet schommelen; slechts ik ben als een uit\nde gevangenis vrijgelatene, uit een wereld, die mij zoozeer met\nhaar zorgen gedood heeft, dat ik eerst nu voor een oogenblik tot\nbewustzijn ontwaak. Allen leven: deze vrouwen, zuster Natascha en\nWarenka en Anna, waar ik nu heen ga, allen, slechts ik alleen niet! En\nop Anna vallen ze allen aan! Waarom? Ben ik dan misschien beter dan\nzij? Ik heb ten minste een man, dien ik liefheb, hoewel niet zoo,\nals ik hem zou willen liefhebben, maar ik heb hem toch lief en Anna\nheeft den haren nooit liefgehad. Waarom is zij dan schuldig? Zij wil\nbeminnen. Dat heeft God in onze harten gelegd. Zeer goed mogelijk,\ndat ik in haar plaats evenzoo gehandeld had. En nu nog weet ik niet,\nof het goed van mij was haar raad te volgen in dien vreeselijken tijd,\ntoen zij mij in Moskou bezocht. Ik had mijn man moeten verlaten en van\nvoren af aan een nieuw leven moeten beginnen. Ik had kunnen beminnen\nen op de rechte wijze bemind kunnen worden. Is het nu misschien\nbeter? Ik acht hem niet. Ik heb hem noodig en ik duld hem. Is dat\ndan beter? Toen had ik nog kunnen behagen, toen bezat ik nog mijn\nschoonheid! dacht zij verder en gevoelde grooten lust zich in den\nspiegel te beschouwen. Zij had een reisspiegeltje in den zak en wilde\ndit te voorschijn halen; maar toen zij de ruggen van den koetsier\nen van den klerk zag, dacht zij, dat zij zich zou schamen, wanneer\nzich een hunner mocht omkeeren, en dus haalde zij den spiegel niet te\nvoorschijn. Maar ook zonder de getuigenis van den spiegel dacht zij,\ndat het ook nu misschien nog niet te laat was, waarbij zij zich Sergej\nIwanowitsch herinnerde, die altijd heel vriendelijk jegens haar was,\nen een vriend van Stiwa; den goedhartigen Turowzin, die gedurende de\nscharlakenkoorts haar kinderen zoo trouw met haar verpleegd had en op\nhaar verliefd was. En dan was er nog een heel jonge man, die, zooals\nStiwa haar schertsend verteld had, vond, dat zij de mooiste van de drie\nzusters was. En Darja Alexandrowna stelde zich de hartstochtelijkste\nen onmogelijkste romans voor. "Anna heeft recht gehandeld en ik zal\nhaar niet aanklagen. Zij is gelukkig en maakt het geluk van een anderen\nmensch uit; zij is niet zoo afgetobd als ik en zeker nog even frisch,\nverstandig en voor alles ontvankelijk als altijd," dacht Dolly. Een\nschelms lachje krulde haar lippen; zij dacht aan Anna\'s liefderoman\nen stelde zich daarna haar eigen voor met een man uit haar fantasie,\ndie op haar verliefd was. Even als Anna bekende zij haar echtgenoot\nalles, en de verwondering en verlegenheid van Stiwa bij dat bericht\ndeed haar lachen.\n\nIn zulke droomen naderde zij de kromming van den landweg, waar deze\nnaar Wosdwijenskoye voerde.\n\n\n\n\n\nXVIII.\n\n\nDe koetsier deed het vierspan stilhouden en keek naar het roggeveld,\nwaar naast een telega verscheiden boeren zaten. De schrijver riep en\nwenkte hen. Een van de boeren stond op en naderde de kales.\n\n"Naar Wosdwijenskoye? Naar het heerenhuis? Naar den graaf?" herhaalde\nhij. "Hier dadelijk achter de kromming links afslaan, dan\nrechtuit. Naar wien wilt gij gaan? Naar hem zelf?"\n\n"Zijn zij thuis, Golubtschik?" vroeg Dolly, verlegen zijnde, hoe ze\nde boeren naar Anna zou vragen.\n\n"Ja wel," antwoordde de boer. "Gisteren zijn er ook reeds gasten\ngekomen. Veel, veel gasten! Nog niet lang geleden zijn ze hier voorbij\ngereden. Wie zijt gij?"\n\n"Wij komen van heel verre," antwoordde de koetsier. Hij trok de\nteugels aan, maar nauwelijks zetten de paarden zich weer in beweging,\nof de boer riep hem achterna: "Halt, heidaar, koetsier! Daar komen\nzij zelf! Daar zijn ze! Zie eens, hoe zij rennen!" Daarbij wees bij\nop vier ruiters en een char a bancs met twee personen, die op den\nweg naderden. Het waren Wronsky met een jockey, Wesslowsky en Anna te\npaard, en vorstin Warwara Iwanowna met Swijaschsky in den wagen. Zij\nwaren uitgereden om eenige pas aangekomen maaimachines in werking\nte zien.\n\nToen de wagen stilhield, kwamen de ruiters stapvoets naderbij. Vooraan\nreed naast een heer op een grooten grauwen telganger een dame op een\nniet heel grooten, maar krachtigen Engelschen klepper met geschoren\nmanen en afgesneden staart. Het schoone hoofd der dame met het onder\nden hoed uitgolvend zwarte haar, haar gevulde schouders, de slanke\ntaille in het zwarte rijkleed en haar volkomen rustige en bevallige\nhouding frappeerden Dolly. "Is dat Anna?" dacht zij en het scheen haar\nin het eerste oogenblik niet zeer welvoegelijk, dat Anna reed. Met een\ndame, die reed, verbond zich voor Dolly de voorstelling van een lichte,\njeugdige coquetterie, die naar haar meening voor Anna\'s leeftijd en\npositie niet meer paste, maar toen zij haar nader beschouwde, verzoende\nzij zich weer met haar rijden; in weerwil van groote elegance was\ntoch alles in Anna\'s houding, kleeding en beweging eenvoudig, kalm\nen waardig, zoodat niets natuurlijker kon schijnen.\n\nNaast Anna, op het grauwe, vurige cavaleriepaard, de dikke beenen recht\nuitgestrekt en klaarblijkelijk zich zelf bewonderend, reed Wassenka\nWesslowsky, met zijn Schotsch mutsje met wapperende linten, en Dolly\nkon een glimlach niet onderdrukken, toen zij hem herkende. Achter\nhen reed Wronsky op een verhitten, donkerbruinen volbloed.\n\nAnna\'s gelaat werd plotseling bij den aanblik der kleine, in den\nhoek der kales teruggedoken gestalte van Dolly door een vergenoegd\nlachje verhelderd; zij riep luide, verhief zich in den zadel en liet\nhet paard in galop naderen. Bij den wagen sprong zij zonder hulp\nuit den zadel en, terwijl zij haar rijkleed ophield, liep zij snel\nDolly te gemoet. "Dat heb ik gehoopt, maar waagde nauwelijks het te\nverwachten! Dat verheugt mij! Je kunt je niet voorstellen, hoe blij\nik ben," zeide zij, terwijl ze nu eens haar gelaat tegen dat van\nDolly drukte, dan haar weer van zich afschoof en haar lachend aanzag.\n\n"Dat is heerlijk, Alexei," zei ze, zich naar Wronsky omkeerend,\ndie eveneens afgestegen was en hen naderde, terwijl hij zijn hoogen,\ngrijzen hoed afnam.\n\n"Ge kunt niet denken, hoezeer ons uw komst verheugt," zeide hij met\nnadruk en toonde lachend zijn gezonde, witte tanden.\n\nWassenka Wesslowsky nam, zonder af te stijgen, groetend zijn klein\nmutsje af en zwaaide vroolijk met de linten boven zijn hoofd. "Dat\nis prinses Warwara," antwoordde Anna op Dolly\'s vragenden blik,\ntoen nu ook de jachtwagen naderde.\n\n"Zoo!" zeide Dolly en haar gezicht drukte onwillekeurig ontevredenheid\nuit. Prinses Warwara was immers ook de tante van haar echtgenoot; zij\nkende haar reeds lang en koesterde slechts weinig achting voor haar;\nzij wist, dat deze haar geheele leven als klaploopster bij rijkere\nverwanten doorbracht en dat zij zich nu bij Wronsky, een haar vreemd\nman, ophield, geneerde haar om de verwantschap met haar man. Anna\nbemerkte deze uitdrukking in Dolly\'s gelaat, zij werd verlegen,\nbloosde, liet haar kleed los en trad er op.\n\nDolly was uit haar wagen geklommen en begroette vorstin Warwara op\nkoelen toon. Ook Swijaschsky was haar bekend. Hij informeerde naar\nzijn origineelen vriend, hoe deze met zijn jonge vrouw leefde en\nterwijl hij met een vluchtigen blik de niet bij elkander passende\npaarden en het gelapte leer aan Dolly\'s koets overzag, sloeg hij de\ndames voor in den jachtwagen te rijden.\n\n"En ik rijd met prinses Warwara in haar rijtuig," zeide hij, "te meer,\ndaar de vorstin bang is in deze char a bancs." "Neen, allen blijven\nop hun plaats," zeide Anna, "en wij rijden in de kales." Zij nam\nDolly onder den arm en leidde haar weg.\n\nDolly\'s oogen waren eerst door deze elegante equipage, door de\nfraaie paarden en de schitterende personen, die haar omringden,\ngeheel verblind. Het meest trof haar echter de verandering, die met\nde haar zoo goed bekende en geliefde Anna had plaats gevonden. Een\nandere vrouw, die Anna vroeger niet gekend had en niet zulke\ngedachten en beschouwingen had gehad als Dolly onderweg, zou aan\nAnna niets bizonders bemerkt hebben. Maar haar, Dolly, viel nu de\nslechts haar tijd durende schoonheid van Anna op, zooals zij de\nvrouwen alleen eigen is in de oogenblikken, dat zij beminnen. Alles\nbij Anna was aantrekkelijk: de diepe kuiltjes in kin en wangen,\nde volheid der lippen, de glimlach, die haar gelaat verhelderde,\nde glans harer oogen, de bevalligheid en snelheid harer bewegingen,\nde volle toon harer stem, zelfs de wijze, waarop zij half vriendelijk,\nhalf verdrietig Wesslowsky op zijn verzoek zich op haar paard te mogen\nzetten en hem ook met den rechtervoet te laten galoppeeren antwoordde:\n"Nu, neem mijn paard dan maar!"--Dit alles was bevallig; en zij zelf\nscheen zich daarvan bewust te zijn en verheugde er zich over.\n\nToen de beide vrouwen in den wagen zaten, overviel haar een zekere\nbeklemdheid. Anna geraakte door den onderzoekenden blik van Dolly\nin de war en Dolly, omdat zij zich, zooals Swijaschsky opmerkte,\nschaamde over het oude, vuile rijtuig, waarin Anna met haar was gaan\nzitten. Ook de koetsier Philip en de schrijver hadden en dergelijk\ngevoel. De laatste was, om zijn verlegenheid te verbergen, de dames\nijverig bij het uitstappen behulpzaam, maar de koetsier Philip\nkeek norsch voor zich uit en besloot reeds vooraf zich naar dien\nuiterlijken glans niet te schikken. Hij lachte ironisich, terwijl hij\nnaar den zwarten harddraver keek, en oordeelde in zijn binnenste:\ndeze zwarte daar voor den jachtwagen is slechts voor "bromenascha"\ngeschikt, maar om veertig werst in de zonnehitte te loopen, daarvoor\ndeugt hij niet. De boeren bij de telega waren allen opgestaan en keken\nnieuwsgierig en vroolijk naar de begroeting der gasten, terwijl ze\ndaarbij hun aanmerkingen maakten.\n\n"Die zijn ook in hun schik; ze hebben elkaar zeker in lang niet\ngezien! zeide een kroeskop, die zijn haar met lindenbast samengebonden\nhad.\n\n"Zie eens, oom Garoszim, deze zwarte moest onze garven rijden dat\nzou flink gaan!"\n\n"Kijk eens! die daar in zijn onderbroek! Is dat een vrouw?" vroeg\neen van hen, terwijl hij naar Wesslowsky wees, die zich in Anna\'s\ndameszadel zette.\n\n"Neen, oude. Zie maar eens, hoe flink hij daar heen rijdt!"\n\n"Nu, jongens, van slapen zal wel niet meer komen?"\n\n"Zouden we dan nu nog kunnen slapen?" zei de oude, terwijl hij\nnaar de zon keek. "Het middaguur is reeds lang voorbij. Neemt de\nbijlen! Vooruit!"\n\n\n\n\n\nXIX.\n\n\nToen Anna Dolly\'s mager, uitgeput gelaat zag, dat in de fijne rimpels\nietwat met stof was bedekt, had zij grooten lust haar gedachten uit\nte spreken, maar in het bewustzijn dat zij zelf, zooals ook Dolly\'s\nblik verried, schooner was geworden, zuchtte zij en begon over zich\nzelf te spreken.\n\n"Ge ziet mij zoo aan en denkt zeker, of ik in mijn toestand gelukkig\nzijn kan? Nu dan--ik schaam mij bijna het te bekennen--ik gevoel mij\nonvergefelijk gelukkig. Ik was als betooverd, als door een ontzettend\nbenauwenden droom bevangen, waaruit men plotseling ontwaakt, terwijl\nmen dan ziet, dat die verschrikkingen volstrekt niet werkelijk\nbestonden. Nu ben ik ontwaakt. Ik heb vreeselijke oogenblikken\ndoorleefd, maar nu, in de drie maanden, dat ik hier ben, ben ik, zijn\nwij, zoo gelukkig!" Zij zeide dat glimlachend en zag Dolly schuchter\nen vragend aan.\n\n"Hoe verheugt mij dat!" antwoordde deze eveneens glimlachend en toch\nkoeler, dan zij wilde. Zij verheugde zich, maar zij benijdde haar\nook. "Ik verheug mij om uwentwil. Maar waarom hebt gij volstrekt\nniet geschreven?"\n\n"Waarom?... Ik durfde niet.... Gij weet, in mijn toestand...."\n\n"Tegenover mij? Gij durfdet niet? Als gij eens wist, hoe ik.... Ik\nmeen...." Dolly was op den besten weg aan haar gedachten van dien\nmorgen uitdrukking te geven, maar het scheen haar nu het rechte\noogenblik niet. "Overigens hiervan later! Wat zijn dat voor\ngebouwen?" vroeg zij, om het gesprek op een ander onderwerp te\nbrengen, en wees naar eenige roode en groene daken, die boven het\nloof der acacia\'s en vlierboomen uitstaken. "Dat lijkt waarlijk wel\neen kleine stad."\n\nMaar Anna antwoordde haar niet.\n\n"Neen, neen! Hoe denkt ge over mij, over mijn toestand?" vroeg zij.\n\n"Ik meen...." begon Dolly weer, maar op dit oogenblik galoppeerde\nWesslowsky haar op den klepper voorbij, in zijn kort jaquet telkens\nzwaar op het leder van het dameszadel neerploffend.\n\n"Het gaat zeer goed, Anna Arkadiewna!" riep hij deze toe.\n\nAnna keek niet eens op, maar weer scheen het Dolly, alsof deze kales\neen zeer ongemakkelijke plaats was om er een lang gesprek te beginnen\nen daarom kortte zij af, hetgeen zij dacht.\n\n"Ik heb eigenlijk in \'t geheel geen meening," zeide zij; "maar ik heb\nu altijd liefgehad, en als men liefheeft, dan heeft men den geheelen\nmensch lief, zooals hij is, en niet zooals men hem zou wenschen."\n\nAnna kneep de oogen toe (een nieuwe gewoonte, die Dolly nog niet\nkende) en wendde zich van haar vriendin af; zij dacht over den zin\nharer woorden na. En ze opvattend zooals zij ze wenschte op te vatten,\nzag zij Dolly weer aan.\n\n"Als gij zonden hadt, dan zouden ze u alle vergeven worden voor uw\nbezoek en voor deze woorden."\n\nDolly zag, dat haar de tranen in de oogen gekomen waren. Zij drukte\nzwijgend Anna\'s hand.\n\n"Wat zijn dat voor gebouwen?" herhaalde zij haar vraag.\n\n"Dat zijn de woningen onzer fabriek- en landarbeiders," antwoordde\nAnna. "En hier begint het park. Alles was zeer verwaarloosd, maar\nAlexei hoeft het laten vernieuwen. Hij is aan dit landgoed zeer gehecht\nen, wat ik volstrekt niet van hem verwacht heb, hij wijdt zich met vuur\naan den landbouw. Trouwens, wat is hij niet een rijke natuur! Alles,\nwat hij aanvangt, zet hij op uitstekende wijze door. Niet alleen dat\nhij zich niet verveelt, hij is landman met hart en ziel. Zoo ver ik\nhet beoordeelen kan, is hij een verstandig, een uitstekend landheer\ngeworden, in de zaken punctueel, zelfs bijna gierig. Maar ook alleen\nin de zaken. Als er overigens van minder dan tienduizend sprake is,\ndan rekent hij dit niet eens," voegde zij er bij met een vroolijk,\nslim lachje, waarmee vrouwen dikwijls van verborgen, zoo zij meenen,\ndoor hen ontdekte deugden van een bemind man spreken.\n\n"Zie dat groote gebouw maar eens, dat is het nieuwe ziekenhuis; ik\ngeloof, dat het meer dan honderdduizend roebel zal kosten; dat is nu\nzijn trots! En weet ge, hoe dat komt? De boeren hadden hem verzocht\nhem een weide goedkooper af te staan, maar hij weigerde het hun en\ndaarom noemde ik hem gierig; trouwens niet daarom alleen, maar zoo in\nhet algemeen, en toen begon hij dit ziekenhuis te bouwen, begrijpt\nge, alleen om te toonen, dat hij niet gierig is. Zoo gij wilt, is\ndat--c\'est une petitesse.--Toch bemin ik hem hierom nog te meer. En\nnu zult ge terstond het huis zien. Het is nog het grootouderlijke\nhuis en van buiten in \'t geheel niet veranderd."\n\n"Hoe schoon is het!" riep Dolly in onwillekeurige bewondering uit,\nmet den blik op het fraaie huis, met zijn deftige zuilenhal, dat nu\nuit het in verschillend groen geschakeerde gebladert der oude boomen\nte voorschijn kwam. "Niet waar? Is het niet schoon? En van boven,\nwelk een prachtig uitzicht!" Zij reden het met kiezelzand bestrooide\nen met bloemperken getooide voorplein op en hielden voor de deur stil.\n\n"En de andere zijn er reeds," zeide Anna, toen men de rijpaarden\nvoorbij voerde. "Waar is de graaf?" vroeg zij aan de beide naar buiten\nsnellende, elegante bedienden.\n\n"Daar is hij," zeide Wronsky, die hen met Wesslowsky te gemoet kwam:\n"Waar wilt ge Darja Alexandrowna inkwartieren?" vroeg hij toen in het\nFransch aan Anna en nog eenmaal Dolly begroetend, kuste hij haar de\nhand en voegde er bij: "Mij dunkt in de groote balkonkamer."\n\n"O neen, dat is te afgelegen, beter in de hoekkamer, dan zien we\nelkaar meer. Hoe lang denkt ge te blijven? Hoe? Slechts een dag? Neen,\ndat is onmogelijk."\n\n"Ik heb het beloofd en ... dan de kinders...."\n\n"Neen, Dolly, liefste! Nu, wij zullen zien! Kom!" en zij geleidde\nDolly naar haar kamer. Dit was niet de staatsiekamer, die Wronsky\nhad voorgeslagen, maar eene andere, die Anna zeide, dat Dolly\nmoest voor lief nemen. En deze kamer, waarover men zich meende te\nmoeten verontschuldigen, was met evenveel weelde gestoffeerd als de\nvoornaamste kamer in een buitenlandsch hotel.\n\n"En nu, lieve, hoe verheug ik mij over uw komst," zeide Anna, Dolly\nkussend. "Je hebt mij nog altijd niet gezegd, hoe je over mij denkt. Ik\nwil alles weten. Maar ik verheug mij, dat je nu ook zult zien, hoe\nik ben. Bewijzen wil ik niemand iets. Ik wil slechts leven en niemand\nbuiten mij wensch ik iets kwaads toe. Hiertoe heb ik toch het recht,\nniet waar? Voor het overige is dat een lang thema, maar wij zullen\nnog tijd hebben het geheel af te handelen. Nu wil ik me omkleeden en\nzal u ook het meisje zenden."\n\n\n\n\n\nXX.\n\n\nToen Darja Alexandrowna alleen was, onderzocht zij haar kamer met den\nblik eener huisvrouw. Alles, wat zij bij het doorloopen der kamer\nzag, maakte op haar den indruk van overvloed en elegance, en van\ndie nieuw-Europeesche luxe, waarvan zij in moderne Engelsche romans\ngelezen, maar echter tot nu toe in Rusland, en vooral op het land,\nnog niets gezien had. Alles was nieuw, van het Fransche behangsel tot\nhet tapijt, dat den vloer bedekte. Het bed met de springvedermatras,\nde marmeren waschtafel, de toilettafel, de chaise-longue, de bronzen\npendule op den schoorsteenmantel, de gordijnen en portieres, alles\nwas nieuw en kostbaar.\n\nHet kamermeisje, dat in kapsel en kleeding moderner was dan Dolly zelf,\nwas even nieuw en kostbaar als de geheele kamer. Dolly geneerde zich\nbepaald voor haar, zij schaamde zich over haar uitgestukt nachtgewaad\nen over al de gestopte plaatsen, waarop zij thuis zoo trotsch\nwas. Daar, te huis, was het bekend, dat voor zes nachtjaponnen vier\nen twintig arschin goed noodig waren, van vijf en zestig kopeken de\narschin, wat vijftien roebel uitmaakte, het maakloon en het opmaaksel\nniet meegerekend. En deze vijftien roebel had zij willen besparen!\n\nAnna, die een eenvoudig, maar zeer kostbaar kleed van batist had\naangetrokken, trad binnen. Zij was nu niet meer verlegen, maar volkomen\nkalm en vrij. Dolly zag, dat zij zich van den eersten indruk harer\nkomst had hersteld en dat oppervlakkig onverschillige uiterlijk had\naangenomen, dat zij zoo goed wist aan te nemen, wanneer zij zich\nwilde opsluiten in de ruimte, waar zich haar gevoelens en geheimste\ngedachten bevonden.\n\n"Hoe maakt het uw kleine meid, Anna?" vroeg Dolly.\n\n"Nana?" (zoo noemde zij haar kleine Anna). "Zij is gezond en heel wat\nopgeknapt. Wilt ge haar zien? Kom, ik zal ze u terstond laten zien. Wij\nhebben veel moeite met haar verzorgsters gehad. Wij hadden eerst een\nItaliaansche als minne, een zeer goede, maar zeer domme vrouw. Wij\nwilden haar wegzenden, maar het kind had zich zoo aan haar gewend,\ndat wij haar nog altijd gehouden hebben."\n\n"Hoe zul je het dan nu ... met den naam van het kind maken," wilde\nDolly beginnen te vragen, maar toen zij Anna\'s gelaat zag betrekken,\nveranderde zij den zin harer woorden: "Hoe wil je het dan nu daarmee\nmaken? Is zij reeds gespeend?"\n\nMaar Anna had haar reeds begrepen.\n\n"Ge wildet iets anders vragen, naar haar naam, niet waar? Dat\nkwelt ook Alexei. Zij heeft geen naam, dat wil zeggen, zij is een\nKarenina...." zeide zij, weer haar oogen toeknijpend, zoodat men\nslechts de wimpels zag; "overigens...." voegde zij er plotseling weer\nmet een verhelderd gelaat bij: "daarover zullen we nog spreken. Kom,\nik wil ze u laten zien. Elle est tres gentille."\n\nIn de kinderkamer verraste de weelde Dolly nog meer dan in het overige\ngedeelte van het huis. Hier zag zij onmiddellijk uit Engeland bestelde\nwagens en loopmachines, een sofa om op te kruipen, op de wijze van een\nbiljart vervaardigd, en eigenaardige badkuipen. Alles was Engelsch,\nsolide en duur in deze groote, hooge en lichte kamer.\n\nBij haar binnentreden zat het kind in het hemdje voor een kleine\ntafel in een kinderleunstoel bouillon te gebruiken, waarmee het zich\nde geheele borst begoten had. Een dienstmeisje, dat het opzicht in\nde kamer had, voerde het en het at heel aardig. Noch min, noch bonne\nwaren aanwezig; zij bevonden zich in een kamer daarnaast en men hoorde\nvan daar haar stemmen weerklinken in een zonderling koeterwaalsch, dat\nFransch moest verbeelden, en waarin zij zich aan elkander verstaanbaar\nzochten te maken.\n\nOp Anna\'s stem verscheen de Engelsche, die er elegant uitzag, maar\neen onaangenaam gelaat had en begon zich te verontschuldigen, hoewel\nAnna haar niets verweten had.\n\nHet zwartharige en zwartoogige kleine meisje met het rooskleurige\nlichaampje beviel Dolly, ondanks de schuwe uitdrukking, waarmee zij\nhet haar vreemde gelaat beschouwde; zij was zelfs door haar gezond\nuiterlijk verrast. Bovenal vond zij de wijze, waarop het kind kroop,\nverrukkelijk; men zette het op het tapijt, knoopte haar het kleedje\nvan achteren los en het zag er alleraardigst uit.\n\nSlechts de algemeene geest, die in deze kinderkamer heerschte,\nen vooral de Engelsche bonne bevielen Dolly niet. Ook begreep zij\nspoedig uit eenige opmerkingen, dat ook Anna en de Engelsche niet met\nelkander sympathiseerden en dat het bezoek der moeder hier niet tot\nde gewone dingen behoorde. Het zonderlingst echter scheen het haar,\ndat op haar vraag, hoeveel tanden het kind reeds had, Anna zich\nvergiste en van de beide laatste tanden nog niets wist.\n\n"Mij valt het dikwijls onaangenaam op, dat ik hier als het ware te\nveel ben," zeide Anna, toen zij de kinderkamer weer verlieten, en\nnam haar sleep op; "met mijn eerste was het toch geheel anders."\n\n"Ik dacht integendeel...." begon Dolly bedeesd.\n\n"O neen! Weet ge, dat ik hem, Serescha gezien heb?" hernam Anna\nen kneep de oogen toe, alsof zij iets, dat zich op een afstand\nbevond, trachtte te zien. "Overigens daarvan later, ik ben als een\nuitgehongerde, wie men een rijk middagmaal heeft voorgezet, en die\nniet weet, waar het eerst mede te beginnen. Dit rijke middagmaal zijt\ngij en zijn al de gesprekken, die ik slechts met u en met niemand\nanders kan voeren; maar ik weet niet, waarmede te beginnen. Mais je\nne vous ferai grace de rien. Ik moet mijn hart uitstorten. Ik wil\nu eerst een beschrijving geven van het gezelschap, waarin wij ons\nhier bevinden. Beginnen wij met de dames. Daar hebt ge vooreerst\nvorstin Warwara. Je kent haar, ik weet hoe uw en Stiwa\'s meening\nomtrent haar is; Stiwa zegt, dat zij altijd bij iemand moet zijn en\nzich voor iemand moet opofferen; dat is waar. Maar zij is zoo goed\nen ik heb haar veel te danken. In Petersburg was er een korte tijd,\nwaarin ik volstrekt un chaperon moest hebben. En toen riep ik haar\ntot mij. Maar werkelijk, zij is zeer goedhartig. Zij heeft mij mijn\ntoestand zeer verlicht. Gij ziet, ik heb van de bezwaren mijner\npositie daar ... in Petersburg geen verkeerd begrip," voegde zij er\nbij. "Hier ben ik kalm en gelukkig. Overigens daarvan later. Dan is\ndaar Swijaschsky, de maarschalk van onzen adel, een zeer net mensch,\nmaar hij heeft Alexei noodig; gij begrijpt, nu wij hier op het land\nzijn gaan wonen, kan Alexei met zijn vermogen een grooten invloed\nuitoefenen. Dan Tuschkewitsch, ge hebt hem reeds bij Betsy leeren\nkennen. Nu is hij gepensionneerd en naar ons toegekomen. Alexei zegt,\ndat hij een van degenen is, die zeer aangenaam zijn, wanneer men\nze neemt zooals zij zijn, et puis il est comme il faut, zegt vorstin\nWarwara.... Dan Wesslowsky.... Dezen kent ge. Een zeer net jongmensch,"\nzeide zij, terwijl een lachje om haar lippen speelde. "Wat is dat voor\neen vreeselijke geschiedenis met Lewin? Wesslowsky heeft Alexei er van\nverteld, en we hebben ontzettend gelachen. Il est tres gentil et tres\nnaif," zeide zij weer met hetzelfde lachje. "De mannen zoeken naar\nverstrooiing en Alexei heeft behoefte aan gezelschap, daarom zijn\nmij al deze gasten zeer welkom. Wij hebben leven en vroolijkheid\nnoodig, opdat Alexei niet naar wat nieuws verlangt. Gij zult ook\nden rentmeester nog leeren kennen; hij is een Duitscher, een zeer\nverstandig en ontwikkeld man. Alexei heeft veel met hem op. Dan nog\nde dokter, een jonge man, nog geen volkomen nihilist, maar, weet ge,\nhij eet met zijn mes ... voor \'t overige een zeer goed dokter. Dan\nnog de architect.... Une petite cour."\n\n\n\n\n\nXXI.\n\n\n"Daar ben ik met Dolly, ma tante," zeide Anna terwijl zij met Darja\nAlexandrowna naar buiten ging op het groote steenen terras, waar\nvorstin Warwara in de schaduw aan een borduurraam zat en aan het\novertrek voor een stoel voor graaf Alexei Kyrillowitsch werkte. "Zij\nzegt, dat zij voor den middag niets wenscht te gebruiken, maar\nlaat toch het ontbijt maar hier brengen, ik wil Alexei opzoeken\nen medebrengen."\n\nVorstin Warwara was zich ongetwijfeld van de ongepastheid van haar\nverblijf bij Wronsky even pijnlijk bewust als Dolly, want reeds met\nhet eerste woord begon zij een verklaring te geven, waarom zij Anna\nhierheen begeleid had; niet omdat zij er behagen in schepte, met haar\nin weelde te leven, maar omdat zij altijd veel van Anna gehouden en\nzich altijd gaarne voor haar opgeofferd had, en dat deed zij ook nu\nom haar toestand te verlichten en haar in dezen moeielijken tijd van\novergang behulpzaam te zijn.\n\n"Haar man zal in de scheiding bewilligen en dan zal ik mij weer in\nmijn eenzaamheid terugtrekken. Maar nu kan ik haar van dienst zijn\nen zal, hoe zwaar het mij ook vallen moge, mijn plicht vervullen. En\ngij, hoe bekoorlijk zijt ge geworden. Je hebt den hemel verdiend,\ndat je hier gekomen zijt. Zij leven als de beste echtgenooten met\nelkaar. God zal hen richten, niet wij. Buitendien, c\'est un interieur\nsi joli, si comme il faut. Tout a fait a l\'anglaise. On se reunit le\nmatin au breakfast et puis on se separe. Tot het diner doet ieder,\nwat hij wil. Om zeven uur wordt opgedragen. Maar zij doen ook veel\ngoeds. Heeft hij u nog niet van zijn ziekenhuis verteld? Ce sera\nadmirable. Alles is uit Parijs...."\n\nDit gesprek werd afgebroken door Anna, die de heeren in de biljartkamer\nhad aangetroffen en nu met hen op het terras terugkeerde. Voor den\nmiddag was er nog veel tijd en het weer was schoon. Daarom werden\nallerlei voorslagen gedaan, hoe men de nog overblijvende twee uren het\nbest zou kunnen doorbrengen. Men had ook in Wosdwijenskoje allerhande\ntijdverdrijf, maar van geheel anderen aard als in Lewins Pokrowskoje.\n\n"Une partie de lawntennis," sloeg Wesslowsky met zijn innemend lachje\nvoor, "en wij spelen weer samen, Anna Arkadiewna."\n\n"Neen, daartoe is het te warm. Zou het niet beter zijn een wandeling\nin den tuin of een tochtje met het bootje te doen om Darja Alexandrowna\nde oevers te toonen," sloeg Wronsky voor.\n\n"Mijn is alles goed," zeide Swijaschsky.\n\n"Ik geloof, dat Dolly het liefst een kleine wandeling zou doen en\ndan misschien nog in de boot?" zeide Anna.\n\nHiertoe werd dan ook besloten. Wesslowsky en Tuschkewitsch gingen naar\nhet badhuis om de boot gereed te maken en de overigen op te wachten,\nterwijl Anna met Swijaschsky en Dolly met Wronsky paarsgewijs in het\npark gingen wandelen. Dolly gevoelde zich in haar nieuwe omgeving\neenigszins bedeesd en angstig. Niet alleen, dat zij Anna\'s gedrag op\nabstracte wijze en in theorie verontschuldigde, maar zij billijkte\nen prees het zelfs.\n\nZoo gaat het trouwens vlekkeloos reine en deugdzame vrouwen\ndikwijls. Door de eentoonigheid van haar eigen zedelijken levenswandel\nvermoeid, verontschuldigen zij niet alleen van verre de misdadige\nliefde van anderen, maar benijden er hen zelfs om. Daarbij kwam,\ndat zij Anna hartelijk liefhad. Alleen hier, waar zij zich in de\nwerkelijkheid te midden van deze haar vreemde menschen met hun voor\nhaar nieuwen, zoogenaamd goeden toon bevond, gevoelde zij zich beklemd.\n\nOverigens, al veroordeelde zij ook Anna\'s handelwijze niet, toch was\nhaar de aanblik van den man, die er de aanleiding toe geweest was,\nonaangenaam. Ook was Wronsky haar nooit zeer bevallen, zij hield hem\nvoor zeer trotsch en kon aan hem volstrekt niets vinden, waarop hij\ntrotsch kon zijn, tenzij op zijn rijkdom.\n\nToch imponeerde hij haar hier in zijn huis meer dan anders en\nvan dit gevoel kon zij zich niet losmaken. Zij had tegenover\nhem hetzelfde gevoel als tegenover het kamermeisje om haar\nuitgestukte nachtjapon. Het was geen schaamte, maar een gevoel van\nonbehagelijkheid, van gegeneerdheid.\n\nDolly gevoelde zich dus beklemd en zocht naar een onderwerp van\ngesprek. Hoewel zij meende, dat bij zijn trots de lof van zijn huis\nen tuin hem onaangenaam zou kunnen zijn, zeide zij hem hierover toch\niets vleiends, daar zij niets anders wist te zeggen.\n\n"Ja, het is een heel net gebouw van ouden, goeden smaak," antwoordde\nhij.\n\n"Bizonder is mij het terrein voor de inrijpoort bevallen. Is dat\nvroeger ook zoo geweest?"\n\n"O neen," zeide hij, terwijl zijn gelaat van genoegen verhelderde:\n"Dit terrein hadt gij in het voorjaar eens moeten zien."\n\nEn nu begon hij, eerst terughoudend, maar spoedig meer ongedwongen,\nhaar op verscheiden bizonderheden van huis en tuin opmerkzaam te\nmaken. Men zag, dat het hem, nadat hij zooveel zorg aan de verfraaiing\nvan zijn landgoed besteed had, nu eenigszins een behoefte was bij\nzijn nieuwe bekenden daarmede te pronken, en Dolly\'s lof deed zijn\nhart goed.\n\n"Als ge het ziekenhuis wenscht te zien en niet reeds te vermoeid zijt,\ndan is het niet ver van hier. Kom," zeide hij en zag haar in \'t gelaat\nom zich te overtuigen, dat het haar niet verveelde. "Gaat ge ook mee,\nAnna," wendde hij zich tot deze.\n\n"Wij gaan ook mee, niet waar?" antwoordde zij met een blik op\nSwijaschsky. "Mais il ne faut pas laisser le pauvre Wesslowsky et\nTuschkewitsch se morfondre la dans le bateau. Wij moeten het hen\nlaten weten. Ja, dat is een gedenkteeken, dat hij zich hier opricht,"\nwendde zij zich tot Dolly.\n\n"Ja, een kostbaar werkje," bevestigde Swijaschsky, maar om niet den\nschijn van vleierij tegenover Wronsky op zich te laden, voegde hij\ner dadelijk een afkeurend gezegde bij: "Het verwondert mij slechts,\ngraaf, dat gij, die zooveel voor de gezondheid van het volk doet,\nzoo onverschillig ten opzichte van de scholen zijt."\n\n"C\'est devenu tellement commun, les ecoles," antwoordde\nWronsky. "Versta mij wel, dit is bij mij niet de leidende gedachte\ngeweest, maar ik heb mij laten meevoeren."\n\nDe dames staken haar parasols op en sloegen een zijlaan in, die hen na\neenige kronkelingen uit den tuin bracht. Daar zag Dolly op een hoogte\neen schoon, groot, bijna reeds voltooid gebouw, dat in de helle zon\nschitterend uitkwam. Daarnaast werd een ander nog door den steiger\nomgeven huis gebouwd, waaraan verscheiden arbeiders bezig waren.\n\n"Het werk gaat goed vooruit," zeide Swijaschsky. "Toen ik den laatsten\nkeer hier was, was er nog niets van het dak te zien."\n\n"Tegen den herfst moet alles gereed zijn. Van binnen is reeds alles\nvoltooid," zeide Anna.\n\n"Wat wordt dit hier voor een gebouw?"\n\n"De woning voor den dokter en de apotheek," antwoordde Wronsky en\nvoerde de dames naar het binnenste gedeelte van het ziekenhuis.\n\nTerwijl buiten nog aan de kroonlijsten gewerkt en de benedenste\nverdieping geverfd werd, was boven reeds alles ingericht. Nadat zij\nde breede trap van gegoten ijzer waren opgeklommen, betraden zij een\ngroote, geheel voltooide kamer. De muren waren zoo fraai gestukadoord,\nalsof ze met marmer belegd waren, de reusachtige glasruiten had men\nreeds in de vensters gezet, slechts aan de ruiten van den ingelegden\nvloer waren de meubelmakers nog bezig met polijsten.\n\n"Dit is de ontvangkamer," zeide Wronsky. "Hier komt nog een staande\nlessenaar, een tafel en een kast, verder niets."\n\nZij begaven zich op den corridor. Hier toonde hun Wronsky een\nventilatie van de nieuwste vinding, marmeren badkuipen en bedden\nmet eigenaardige springveeren matrassen; daarna bezichtigden zij de\nwaschkamer, kachels van nieuwe constructie, schuifstoelen, die zonder\ngeraas werden gereden en waarop zaken en personen getransporteerd\nzouden worden. Swijaschsky waardeerde dit een en ander als een man,\ndie van alles het noodige begrip heeft; Dolly verwonderde zich\neenvoudig over hetgeen zij tot nu toe nog niet gezien had en, daar\nzij wenschte het goed te begrijpen, vroeg zij naar alles, wat Wronsky\ngroot genoegen deed.\n\n"Ik geloof, dat dit tot nu toe in Rusland het eenige, volkomen goed\ningerichte ziekenhuis zijn zal," merkte Swijaschsky aan.\n\n"Maar gij zult geen afdeeling voor verlossingen hebben," wierp Dolly\nin het midden. "En dat is toch op het land zoo noodzakelijk. Ik heb\nreeds dikwijls ..."\n\nMaar Wronsky viel haar ondanks zijn beleefdheid in de rede:\n\n"Daarvoor moet het ook geen inrichting worden, maar uitsluitend een\nziekenhuis; het is voor alle ziekten, behalve voor besmettelijke\nbestemd. Zie eens hier, als ik u verzoeken mag ..." en hij schoof\neen ziekenstoel voor Dolly, ging er in zitten en toonde er haar de\nconstructie van. "Ziet ge, men kan nog niet loopen, men is nog te\nzwak of er hapert iets aan de voeten, maar men heeft lucht noodig en\ndan gaat men zoo uitrijden."\n\nDarja Alexandrowna stelde in alles belang, alles beviel haar, het\nmeest echter Wronsky met zijn eenvoudige, natuurlijke geestdrift.\n\n"Ja, hij is toch een net, goed mensch!" dacht zij soms en begreep,\nhoe Anna verliefd op hem had kunnen worden.\n\n\n\n\n\nXXII.\n\n\n"Neen, ik geloof, dat Darja Alexandrowna vermoeid is en wel geen\nbelang zal stellen in de paarden," zei Wronsky, toen Anna voorsloeg de\nstoeterij te bezichtigen, waar Swijaschsky een hengst wenschte te zien.\n\n"Gaat gijlieden er maar heen, ik begelijd Darja Alexandrowna naar\nhuis en zal haar zoolang gezelschap houden, als het haar aangenaam is."\n\n"Van paarden heb ik geen verstand en het zal mij zeer aangenaam zijn,"\nzeide Dolly een weinig verwonderd. Zij zag aan zijn gezicht, dat hij\ndaarmee iets bizonders voorhad. En zij had zich niet vergist.\n\nToen zij weer door de poort den tuin in waren gegaan, zag Wronsky\nnaar Anna om en toen hij zich overtuigd had, dat zij hem niet meer\nzien en hooren kon, begon hij met een goedhartig lachje:\n\n"Ik verheug mij zeer over de gelegenheid om met u te kunnen spreken. Ik\nvergis mij niet, als ik u voor Anna\'s vriendin houd." Hij nam den\nhoed af en streek zich over zijn reeds kaal wordend hoofd.\n\nDolly antwoordde niets, maar zag hem slechts verrast aan. Zij vreesde\nplotseling voor hetgeen hij zeggen zou. Allerlei vermoedens vlogen\nhaar door het hoofd: "hij zal mij willen vragen hen met al mijn\nkinderen te bezoeken, en ik zal hem dit verzoek moeten afslaan; of om\nmij moeite te geven Anna in Moskou conversatie te verschaffen ... of\nmisschien iets over Wassenka Wesslowsky en zijn verhouding tot Anna,\nof van Kitty, tegenover wie hij zich schuldig gevoelt?" Zij vermoedde\nalleen onaangename dingen, maar het ware raadde zij niet.\n\n"Gij hebt een grooten invloed op Anna en zij houdt veel van u; gij\nmoet mij helpen."\n\nZij zag hem schuchter vragend in het energiek gelaat, dat nu eens\ndoor de zon helder verlicht, dan weer door het lommer der linden\nten volle beschaduwd werd, en wachtte, wat hij verder zeggen zou;\nmaar hij ging met den stok op het kiezelzand slaande zwijgend naast\nhaar voort, alsof hij zijn gedachten eerst wilde verzamelen.\n\n"Nu gij, de eenige vrouw van alle vroegere bekenden van Anna, ons hier\nbezocht hebt, zie ik wel in, dat ge het niet gedaan hebt, omdat ge\nonzen toestand voor een normalen houdt, maar omdat ge, terwijl ge al\nhet moeielijke er van begrijpt, haar nog even lief hebt als vroeger\nen haar gaarne zoudt willen helpen. Heb ik geen gelijk?" vroeg hij\nen zag haar aan.\n\n"Nu ja," antwoordde Dolly, "maar...." "Neen," viel hij haar in\nde rede en, terwijl hij staan bleef, dwong hij ook haar stil te\nstaan. "Niemand kan beter en nauwkeuriger dan ik het moeielijke in\nAnna\'s positie begrijpen. Dat moet gij gelooven, als ge mij de eer\nbewezen wilt mij voor een mensch met een hart te houden. Ik ben de\noorzaak van dezen haar toestand en dat gevoel ik."\n\n"Ik begrijp u," zeide Dolly, die onwillekeurig de oprechte en besliste\nwijze bewonderde, waarop hij dit uitgesproken had. "Maar juist omdat\ngij u voor de oorzaak houdt, vrees ik ook, dat gij overdrijft. Ik\nbegrijp wel, dat uw positie tegenover de wereld een zeer moeielijke\nis...."\n\n"Een ware hel, een pijniging!" zeide hij snel; "men kan zich geen\nergere zedelijke kwellingen voorstellen, dan ik die twee weken in\nPetersburg heb doorgestaan.... Dit kunt ge gelooven."\n\n"Ja, maar hier, zoolang Anna.... en ook gij geen behoefte aan de\nwereld gevoelt...."\n\n"Och, de wereld!" zeide hij verachtelijk. "Welk verlangen naar de\nwereld kan men hebben!"\n\n"Nu, tot zoo lang zult gij gelukkig en kalm zijn. Ik zie het Anna aan,\ndat zij nu gelukkig, volkomen gelukkig is, zij heeft het mij zelf\nook reeds bekend," sprak Dolly glimlachend, maar toch twijfelde zij\nonwillekeurig, of Anna ook werkelijk gelukkig was.\n\nMaar Wronsky scheen daaraan niet te twijfelen.\n\n"Ja, ja, ik weet het, zij leeft geheel op. Na al haar lijden gevoelt\nzij zich nu gelukkig. Zij is met dezen tegenwoordigen toestand\ntevreden--maar ik...? Ik vrees hetgeen ons nog wacht.... Excuseer,\nge wilt verder gaan."\n\n"Neen, het is mij hetzelfde."\n\n"Nu, laat ons dan gaan zitten."\n\nDarja Alexandrowna ging op een bank in de allee zitten. Hij bleef\nvoor haar staan.\n\n"Ik zie, dat zij gelukkig is," herhaalde hij, maar de twijfel aan\ndit geluk overviel Dolly nu nog sterker.\n\n"Maar zal het zoo voortgaan? Of wij goed of slecht gehandeld hebben,\ndat is een zaak op zich zelf--de zaak is nu eenmaal geschied,"\nzeide hij en vervolgde in het Fransch: "Wij zijn nu voor het leven\ngebonden. Ons verbindt de voor ons heiligste band der liefde. Wij\nhebben een kind en wij kunnen nog meer kinderen krijgen. Maar de wet\nen onze overige voorwaarden van bestaan zijn zoo, dat nog duizend\nverwikkelingen ontstaan kunnen, die zij nu, nu zich juist haar ziel\nvan al het lijden, al de beproevingen hersteld heeft, niet ziet\nof niet zien wil. En dat is ook begrijpelijk. Maar ik--ik moet het\nwel zien. Mijn dochter ... volgens de wet is zij mijn dochter niet,\nmaar die van Karenin.... Dit bedrog wil ik niet!" zeide hij met een\nwrevelige beweging en zag Dolly norsch aan.\n\nZij antwoordde niet, maar zag hem slechts medelijdend in het\ngezicht. Hij ging voort:\n\n"En wordt morgen een zoon geboren, mijn zoon, dan is hij volgens de\nwet ook een Karenin, hij is geen erfgenaam van mijn naam en van mijn\nvermogen; hoe gelukkig wij ook in den familiekring zijn, hoeveel\nkinderen wij ook krijgen mogen, tusschen hen en mij bestaat geen\nwettige band. Zij zijn allen Karenins. Begrijpt gij het ondragelijke\nvan zulk een toestand? Ik heb getracht ook daarover met Anna te\nspreken. Maar het wond haar te zeer op. Zij begrijpt het niet en haar\nkan ik niet alles verklaren. Nu zult ge ons leven van een andere zijde\nbeschouwen. Haar liefde maakt mij gelukkig, maar ik heb behoefte aan\nbezigheid. Die heb ik hier gevonden en ben er trotsch op, want ik\nhoud ze voor meer adellijk dan die mijner kameraden aan het hof en\nin het regiment. Nooit zou ik nu meer met hen willen ruilen. Hier,\nop deze plaats, werk ik, ben ik gelukkig en tevreden en er ontbreekt\nanders niets aan ons geluk. Dit werkzame leven bevalt mij; cela n\'est\npas un pis-aller, integendeel...."\n\nHet viel Dolly op, dat hij hier in zijn verklaringen verward geraakte,\nen zij begreep trouwens deze geheele afwijking niet goed; maar zij\ngevoelde, dat hij nu, nu hij van zijn intiemste verhouding tot Anna\nsprak, ook omtrent het overige zijn hart wenschte uit te storten en\ndat hiertoe in de eerste plaats ook zijn werkzaamheid als landheer\nbehoorde.\n\n"Ik ga dus voort," zei hij na een oogenblik nadenkens; "de hoofdzaak\nbij iederen arbeid is, dat men de overtuiging heeft, dat, wat\nmen gedaan heeft, niet met ons sterven zal, dat men erfgenamen\nzal hebben--en die heb ik niet. Stel u den toestand van een man\nvoor, die van te voren weet, dat zijn kinderen, die zijn door hem\nbeminde vrouw hem geschonken heeft, de zijnen niet zijn, maar iemand\nanders toebehooren, die hen haat en niets van hen weten wil. Dat\nis ontzettend!"\n\nHij zweeg in zichtbaar groote opgewondenheid.\n\n"Ja waarlijk, ik begrijp u! Maar wat kan Anna daaraan doen?" vroeg\nDolly.\n\n"Ja, dat is het doel van ons onderhoud," hernam hij zich slechts met\nmoeite kalmeerend; "Anna kan er veel aan doen, slechts van haar hangt\nhet af.... Zelfs als ik bij den keizer een verzoek wilde indienen om\nmijn eigen kind te mogen adopteeren, zou een scheiding noodzakelijk\nzijn. En deze hangt slechts van Anna af. Haar man had in de scheiding\ntoegestemd; alles was door hem reeds voorbereid, en nu, daarvan ben\nik overtuigd, zal hij niet terugtreden. Zij zal daarom slechts aan\nhem te schrijven hebben. Hij heeft toen uitdrukkelijk verklaard,\ndat, indien zij dezen wensch wilde uitspreken, hij hem niet zou\nafslaan." "Waarlijk," voegde hij er wrevelig bij, "dat is weer een\nvan die pharizeeuwsche wreedheden, waartoe slechts zulke menschen\nzonder hart in staat zijn! Hij weet, hoeveel kwelling haar iedere\nherinnering aan hem bereidt, maar juist daarom eischt hij een brief\nvan haar. Ik begrijp, hoe kwellend dat voor haar is. Maar ook mijn\ngronden zijn zoo gewichtig, dat men moet passer par-dessus toutes\nces finesses de sentiment. Il y va du bonheur et de l\'existence\nd\'Anne et de ses enfants. Van mij wil ik niet eens spreken, hoewel\nik lijd, zooals ik nog nooit geleden heb," voegde hij er bij met een\ndreigende uitdrukking tegen den een of ander, die hem met dit zware\nkruis belast had. "Dus, Darja Alexandrowna, grijp ik zonder bedenken\nnaar u als naar een reddingsanker. Help gij mij Anna overreden om\naan haar echtgenoot te schrijven en hem om de scheiding te verzoeken."\n\n"Ja zeker," antwoordde Dolly weifelend, terwijl zij zich haar\nlaatste gesprek met Alexei Alexandrowitsch voor den geest riep. "Ja\nzeker!" herhaalde zij beslist, toen zij aan Anna dacht.\n\n"Doe uw invloed op haar gelden, bewerk, dat zij schrijft. Ik zelf\nzou niet gaarne en kan ook bijna niet met hem daarover spreken."\n\n"Goed, ik zal er met haar over spreken. Maar hoe denkt zij er zelf\nover?" zeide Dolly, terwijl haar plotseling Anna\'s eigenaardig\naanwendsel inviel om de oogen toe te knijpen, als het gesprek op\nonderwerpen van haar intiemste leven kwam. "Alsof zij haar oogen\ntegen haar leven wil sluiten om niet alles daarin te zien!" dacht\nDolly.--"Zeer zeker! om harentwil en om mij zelf zal ik met haar\ndaarover spreken," antwoordde zij op de uitingen van zijn dank,\nen zij stonden op en gingen op het huis toe.\n\n\n\n\n\n\nXXIII.\n\n\nAnna was reeds voor Dolly daarheen teruggekeerd. Zij zag haar\nopmerkzaam in de oogen, alsof zij naar het gesprek met Wronsky wilde\nvragen. Maar zij vroeg toch niets.\n\n"Nu is het al weer tijd voor het diner," zeide zij. "Wij komen er in \'t\ngeheel niet toe elkander te zien. Nu reken ik op den avond. Nu moet men\ntoilet maken. Wij hebben ons in het nieuwe gebouw geheel vuil gemaakt."\n\nDolly ging in haar kamer, maar het was haar belachelijk te moede. Zij\nhad niets om zich om te kleeden, want zij had haar beste kleed\naangetrokken. Om zich nu toch ook voor den middag voor te bereiden,\nliet zij door haar kamermeisje haar kleed afslaan, stak zich een\nanderen strik voor en koos andere kanten voor haar hoofd.\n\n"Dat is alles, wat ik doen kon," zeide zij glimlachend tot Anna,\ntoen deze reeds in het derde, weer zeer eenvoudige kleed bij haar\nbinnentrad.\n\n"Ja, wij kleeden ons hier te veel! Alexei is met uw bezoek zoo\ngelukkig, als anders zelden met iets. Hij is bepaald op u verliefd,"\nzeide Anna. "Maar zijt gij ook niet moede?"\n\nVoor den middag vonden zij ook geen tijd meer om haar gedachten uit\nte spreken. In het salon vonden zij vorstin Warwara en de heeren\nin het zwart gekleed; slechts de architect droeg een frak. Wronsky\nstelde zijn gast den dokter en den Duitschen rentmeester voor. Den\narchitect had zij reeds in het ziekenhuis leeren kennen.\n\nDe dikke huishofmeester met zijn rond, gladgeschoren gezicht en\nzijn witten das kondigde aan, dat er opgediend was. De dames stonden\nop. Wronsky verzocht Swijaschsky Anna den arm te reiken, terwijl hij\nzelf Dolly naderde. Wesslowsky kwam Tuschkewitsch voor en bood vorstin\nWarwara den arm, zoodat Tuschkewitsch, de dokter, de rentmeester en\nde architect zonder dames bleven.\n\nDe eetzaal, het middagmaal, de bedienden, de wijn en de gerechten\npasten niet alleen bij de algemeene weelde in dit huis, maar schenen\nnog grootscher dan al het overige.\n\nAan Wronsky\'s blik, zooals hij de tafel overzag en den huismeester\nmet het hoofd teekens gaf, zooals hij Dolly tusschen botwinja en soep\nliet kiezen, bemerkte deze als ervaren huisvrouw, dat dit geheele\ndiner zonder Anna\'s toedoen, hoewel onder toezicht van den huisheer\nzelf tot stand kwam. Van haar hing klaarblijkelijk niet meer af dan\nvan Wesslowsky; Anna, Swijaschsky en Wesslowsky waren allen gasten,\ndie vroolijk datgene genoten, wat voor hen bereid was.\n\nAnna trad slechts als gastvrouw op in de leiding van het gesprek. Tegen\ndeze, voor een huisvrouw aan een kleine tafel en met personen, zooals\nde rentmeester en de architect, die in een gansch anderen kring thuis\nbehoorden en zich alle moeite gaven zich door de ongewone weelde niet\nverbluft te toonen en aan het algemeen gesprek zoo weinig mogelijk deel\nte nemen,--alzoo tegen deze voor een huisvrouw niet gemakkelijke taak\nwas Anna met haar gewonen tact ten volle opgewassen en zij leidde het\ngesprek met natuurlijke bevalligheid, ja, zooals het Dolly toescheen,\nzelfs met genoegen.\n\nHet gesprek stokte onder de dischgenooten, behalve van de zijde van den\nin somber zwijgen verzonken dokter, den architect en den rentmeester,\nnooit en Dolly gevoelde zich zoo opgewekt en was zoozeer in vuur\ngeraakt, dat zij zelfs een kleur had gekregen en bij later nadenken\ndaarover het niet geheel met zich zelf eens was, of zij ook iets\ndwaas of aanstootelijks kon gezegd hebben. Swijaschsky bracht het\ngesprek op Lewin en zijn zonderlinge denkbeelden, dat de machines\nniet pasten bij den Russischen landbouw en er zelfs storend op werkten.\n\n"Ik heb niet het genoegen dezen heer Lewin te kennen," zeide Wronsky\nglimlachend, "maar hij zal wel nooit de machines, die hij zoo afkeurt,\ngezien hebben. Of wanneer hij ze soms gezien en in gebruik gehad heeft,\ndan zullen het wel geen buitenlandsche, maar de een of andere soort van\nRussisch fabrikaat geweest zijn. Hoe kan men dan daarover oordeelen?"\n\n"Hij heeft in \'t algemeen Turksche denkbeelden!" zeide Wesslowsky\nlachend tot Anna gewend.\n\n"Ik kan zijn denkbeelden niet verdedigen," zei Darja Alexandrowna met\nvuur, "maar ik kan zooveel wel zeggen, dat hij een zeer beschaafd\nman is, die, als hij hier was, zijn denkbeelden wel zou weten te\nverdedigen. Ik versta dat waarlijk niet."\n\n"Ik houd zeer veel van hem en wij zijn zeer goede vrienden," zeide\nSwijaschsky met een goedhartig lachje, mais pardon, il est un petit peu\ntoque; zoo b.v. beweert hij ook, dat de vredegerechten en de Semstwo\ngeheel overbodig zijn, en hij wil aan geen van beide deelnemen."\n\n"Dat is onze Russische onverschilligheid," zei Wronsky, terwijl hij\nzich in een fijn glas ijswater schonk. "Men gevoelt niet, dat onze\nvoorrechten ons ook plichten opleggen en daarom ontkent men deze\nplichten."\n\n"Ik ken geen mensch, die strenger in de vervulling van zijne plichten\nis dan Lewin," zei Dolly, door den aanmatigenden toon van Wronsky\naan zijn eigen tafel geprikkeld.\n\n"Ik integendeel," ging Wronsky voort, "ben, zooals u ziet, buitengewoon\ndankbaar voor de mij bewezen eer, dat men mij, dank zij Nikolai\nIwanowitsch, tot vrederechter benoemd heeft. Ik houd het voor mijn\nplicht de vergaderingen te bezoeken en de zaak van een boer wegens\neen zijner paarden schijnt mij even gewichtig als de belangrijkste\nzaak, die mij zelf betreft. Ik zal het ook voor een eer houden, als\nmen mij als lid in de Semstwo mocht kiezen; ik kan daarmede slechts de\nvoorrechten vergelden, die ik als landheer geniet. Ongelukkig ontbreekt\nonzen grooten grondbezitters nog te zeer het begrip van de beteekenis,\ndie zij voor het rijk moesten hebben."\n\nHet kwam Dolly zonderling voor te hooren, hoe kalm hij zich aan zijn\neigen tafel in zijn recht gevoelde. Zij dacht aan Lewin, die geheel\ntegenovergestelde inzichten had en met zijn oordeelvellingen aan\nzijn eigen tafel niet minder beslist was. Maar zij hield van Lewin\nen daarom was zij geheel aan zijn zijde.\n\n"Dus zullen wij bij de aanstaande verkiezingen op u mogen rekenen,"\nzeide Swijaschsky. "Wij zullen er echter ter rechter tijd zijn moeten,\nreeds op den achtsten. Als gij mij misschien de eer zoudt willen\nbewijzen bij mij te komen...."\n\n"Ik ben het met uw zwager ook eenigszins eens," zeide Anna tot Dolly:\n"ik denk echter niet geheel zooals hij," voegde zij er lachend bij. "Ik\nmeen, wij hebben in den laatsten tijd veel te veel met algemeene,\nopenbare plichten te doen. Vroeger waren er te veel beambten, zoodat\ner voor iedere zaak een bizondere beambte was; eveneens heeft men nu\noveral verzorgers van het openbare welzijn. Alexei is nu nauwelijks\nzes maanden hier en reeds is hij lid van ten minste vijf of zes\nvereenigingen; hij is voogd, rechter, lid van dorpsbesturen en\ngezworene. Als dat zoo verder gaat, zal hij voor niets anders meer\ntijd over hebben. En ik vrees, dat men bij zulk een menigte zaken\noveral maar een nul kan zijn. Op hoeveel plaatsen zijt gij in het\nbestuur, Nikolai Iwanowitsch?" wendde zij zich tot Swijaschsky:\n"Mij dunkt wel op meer dan twintig."\n\nAnna had schertsend gesproken, maar er klonk toch een zekere\nbitterheid uit. Dolly, die Anna en Wronsky opmerkzaam gadesloeg,\nbemerkte dat terstond. Zij had ook bemerkt, dat Wronsky\'s trekken bij\ndit gesprek dadelijk een ernstige en vastberaden uitdrukking hadden\naangenomen. Hieruit en ook uit de omstandigheid, dat vorstin Warwara\nhet gesprek snel op Peterburger kennissen zocht te brengen, alsook uit\nde wijze, waarop Wronsky zich in den tuin over zijn werkzaamheden had\nuitgelaten, besloot zij, dat met deze kwestie van publieke werkzaamheid\neen geheim verschil van meening tusschen Anna en Wronsky verbonden was.\n\nHet diner, de bediening, de wijnen, alles was voortreffelijk, maar\nhet was zoo, als Darja Alexandrowna het op groote diners en op bals\nhad leeren kennen, het had niets eigenaardigs en natuurlijks; daarom\nmaakte het hier in het gewone leven en in dezen engeren kring op haar\neen onaangenamen indruk.\n\nNa den middag zat men een tijd lang op het terras. Toen speelde\nmen lawn-tennis. De twee partijen plaatsten zich op den zorgvuldig\ngeeffenden en vastgestampten crocket-ground aan beide zijden van\nhet tusschen twee vergulde zuiltjes gespannen net. Ook Dolly deed\neen poging om mee te spelen, maar het duurde lang eer zij het spel\nbegreep en toen zij het eindelijk gevat had, was zij zoo moede,\ndat zij ging zitten en nog slechts bij het spel toekeek. Ook haar\npartner Tuschkewitsch bleef bij haar, terwijl de anderen nog lang\nvoortspeelden. Swijaschsky en Wronsky speelden zeer goed en met\nopmerkzaamheid, Wesslowsky het slechtst, maar toch hield zijn lachen\nen roepen niet op. Hij had, evenals de andere heeren, met verlof der\ndames zijn jas uitgetrokken, en zijn groote, fraaie gestalte in de\nwitte hemdsmouwen, zijn verhit gelaat en zijn stootende bewegingen\nbleven haar in de herinnering. Nog toen zij zich \'s avonds reeds te\nbed begeven en de oogen gesloten had, zag zij den op den crocketground\nrondspringenden Wesslowsky.\n\nGedurende het spel had Dolly zich weinig vermaakt. De schertsende toon\ntusschen Anna en Wesslowsky, evenals de algemeene onnatuurlijkheid\ndezer volwassenen, die hier zonder kinderen een kinderspel speelden,\nbevielen haar niet. Toch, om de anderen niet te storen en, het ging\nhoe het ging, den tijd te verdrijven, nam zij, na te zijn uitgerust,\nweer aan het spel deel en deed, alsof zij er vermaak in schepte. Op\ndezen dag meende zij met veel betere tooneelspelers dan zij zelf was,\nkomedie te spelen en dacht, dat zij door haar slecht spel de geheele\nzaak bedierf.\n\nZij was met het voornemen gekomen om, wanneer het haar geschikt\nvoorkwam, twee dagen te blijven. Maar reeds des avonds, gedurende het\nspel, besloot zij, reeds morgen weder terug te keeren. De kwellende\nzorgen der moeder, die zij onderweg zoo verafschuwd had, verschenen\nhaar nu al, nadat zij nauwelijks een dag zonder haar kinderen had\ndoorgebracht, in een geheel ander licht en misten hun uitwerking op\nhaar niet.\n\nNa de thee en een nachtelijk tochtje in de boot trad Dolly haar kamer\nbinnen, trok haar kleed uit en ging zitten om het haar voor den nacht\nlos te maken. Zij gevoelde een groote verlichting.\n\nHet was haar zelfs een onaangename gedachte, dat Anna dadelijk bij\nhaar zou komen. Zij zou gaarne met haar gedachten alleen zijn geweest,\nmaar toen Anna in haar nachtgewaad bij haar kwam, verheugde zij zich\ntoch bij dien aanblik. Nu voor de eerste maal zag zij haar weder\ngeheel natuurlijk en zooals zij haar liefhad.\n\n\n\n\n\nXXIV.\n\n\nReeds in den loop van den dag had Anna verscheiden malen getracht het\ngesprek op intiemer onderwerpen te brengen, maar had altijd na eenige\nwoorden weer afgebroken: "Later, wanneer wij alleen zijn, willen wij\ndaarover spreken. Ik heb u nog veel mee te deelen," had zij gezegd.\n\nNu waren zij alleen, maar Anna zweeg. Zij was aan het venster gaan\nzitten en zag Dolly aan. Zij doorzocht haar geheugen naar al de\nonuitputtelijke stof van vertrouwelijke mededeelingen, maar zij vond\nniets. Het scheen haar in dit oogenblik, alsof reeds alles gezegd was,\nen zij wist niet, waarover zij zou spreken.\n\n"Hoe gaat het Kitty?" vroeg zij met een diepen zucht en een schuldigen\nblik op Dolly. "Zeg mij de zuivere waarheid, Dolly, is zij boos\nop mij?"\n\n"Boos? Neen," antwoordde Dolly met een glimlach.\n\n"Maar zij haat, zij veracht mij."\n\n"Volstrekt niet. Maar weet ge, zoo iets vergeeft men niet."\n\n"Ja, ja!" zeide Anna, wendde zich af en zag door het open\nvenster. "Maar ik heb geen schuld. Wie heeft trouwens schuld? Wat\nis schuld hebben? Kon het dan anders zijn? Wat dunkt u? Kon het dan,\ndat gij niet Stiwa\'s vrouw waart geworden?"\n\n"Ik weet het waarlijk niet. Maar zeg mij...."\n\n"Ja, ja! Maar wij zijn over Kitty nog niet uitgepraat. Is zij\ngelukkig? Men zegt, dat hij een uitstekend mensch is!"\n\n"Dat zegt nog te weinig! Ik ken geen beteren man."\n\n"O, wat doet mij dat veel genoegen. Het verheugt mij zeer!"\n\nDolly glimlachte. "Maar vertel nu van u zelf. Ik heb u nog veel te\nzeggen. Wij hebben ook met elkander gesproken, ik met...." Dolly\nwist niet, hoe zij hem zou noemen. "Graaf Alexei Kyrillowitsch"\nscheen haar te stijf.\n\n"Met Alexei?" zei Anna. "Ik weet, dat gij met elkander gesproken\nhebt. Maar ik wilde u juist vragen: wat denkt gij van mij, van\nmijn leven?"\n\n"Hoe kan men dat met een enkel woord zeggen? Ik weet het waarlijk\nniet."\n\n"Neen, zeg het mij toch. Gij ziet, hoe ik hier leef. Maar gij moet\nniet vergeten, dat gij in den zomer bij ons gekomen zijt, nu niet\nalleen zijn.... Toen wij in het begin van de lente hier kwamen, leefden\nwij geheel alleen en wij zullen weder alleen leven; ik verlang niets\nliever dan dat. Maar stel u eens voor, dat ik alleen, ook zonder hem\nleef, ik geheel alleen.--En dat zal komen ... ik bespeur aan alles,\nhoe hij zeer dikwijls den halven tijd weg zal zijn!" zeide zij en\nging dichter bij Dolly zitten.\n\n"Trouwens," voorkwam zij deze, die iets antwoorden wilde, "ik zal hem\nniet met geweld terughouden en dat doe ik ook niet. Van daag zijn er\nwedrennen, zijn paarden rennen mee, hij rijdt er heen. Ik verheug mij\ner zeer over. Maar denk ook aan mij; stel u mijn toestand voor.... Maar\nwat helpt het er over te spreken?" Zij glimlachte. "Waarover heeft\nhij met u gesproken?"\n\n"Hij heeft met mij over datgene gesproken, wat ik u reeds zelf\nwilde zeggen. Het valt mij daarom licht voor hem te pleiten. Of\nmen misschien niet ... of er geen mogelijkheid zou zijn ..."--Dolly\nbleef steken, verbeterde haar woorden--"om uw toestand te veranderen,\nte verbeteren.... Gij kent immers mijn meening.... Alleen, als het\nmogelijk was, dat gij trouwdet...."\n\n"Dat wil zeggen, gij bedoelt, de scheiding," zeide Anna meteen\nplotseling betrokken gelaat. "Gij weet, de eenige vrouw, die ik in\nPetersburg bezocht heb, was Betsy Twerskoja. Gij kent haar. Au fond\nc\'est la femme la plus depravee qui existe. Zij had een liaison met\nTuschkewitsch en bedroog haar man op de afschuwelijkste wijze. Ook\ndie heeft mij gezegd, dat zij niets van mij weten wilde, zoo lang\nmijn positie niet gerectificeerd was.... Meen niet, dat ik u met haar\ngelijk wil stellen.... U ken ik, mijn lieve ziel.... Maar het viel mij\ndaar juist zoo in.... Nu, wat heeft hij u dan gezegd?" herhaalde zij\nhaar vraag: "Wat begrijpt hij er van? Wat kan hij er van begrijpen?"\n\n"Hij heeft gezegd, dat hij om uwentwil en om zijnentwil\nlijdt. Misschien zult ge dat egoistisch noemen, maar dat is een edel,\neen loyaal egoisme. In de eerste plaats zou hij uw dochter wettig\nerkend willen zien en uw echtgenoot zijn; hij zou een recht op u\nwillen bezitten."\n\n"Welke vrouw, welke slavin kan tot zulk een graad slavin zijn als\nik?" viel Anna haar somber in de rede.\n\n"De hoofdzaak voor hem is, hij wil.... Hij wil, dat gij niet lijdt...."\n\n"Dat is onmogelijk! Verder?"\n\n"En dan de wettigheid. Hij wil, dat uw kinderen een naam hebben."\n\n"Welke kinderen?" vroeg Anna zonder Dolly aan te zien en kneep de\noogen toe.\n\n"Nana en die er nog komen zullen...."\n\n"Daaromtrent kan ik gerust zijn. Ik zal geen kinderen meer krijgen."\n\n"Hoe kunt ge zeggen, dat ge er geene meer krijgen zult?"\n\n"Omdat ik het niet wil!" En ondanks haar opgewondenheid glimlachte\nAnna, toen zij de naive uitdrukking van nieuwsgierigheid, verwondering\nen ontzetting in Dolly\'s gezicht bemerkte. "De dokter heeft mij eens\nna een ziekte gezegd...."\n\nDolly was nu door de nu volgende openbaringen, waarvan de\ngevolgtrekkingen haar zoo juist schenen, in het eerste oogenblik\ndermate in de war geraakt, dat zij meende er niets van te kunnen\nbegrijpen, en dat men daarover eerst nog veel, veel nadenken moest.\n\nDeze openbaringen, die haar plotseling de haar zoo lang raadselachtig\ngeschenen opmerking verklaarde, dat eenige familien niet meer\ndan een of twee kinderen kregen, riepen in haar zooveel gedachten\nen tegenstrijdige gevoelens te voorschijn, dat zij niets wist te\nzeggen en met wijd geopende oogen Anna verwonderd aanstaarde. Had\nzij onderweg niet iets dergelijks gedacht? Maar zulk een oplossing\ndezer gecompliceerde vraag scheen haar al zeer eenvoudig en het oproer\nharer gevoelens, dat zich in haar hart verhief in tegenstelling met den\nopzettelijk frivolen en lichtzinnigen toon, dien Anna had aangeslagen,\nmaakte op haar een diepen indruk.\n\n"N\'est-ce pas immoral?!" Dat was alles, wat zij vermocht te antwoorden.\n\n"Waarom?" antwoordde Anna: "Bedenk toch, ik heb slechts de keuze\nin andere omstandigheden, dat wil zeggen ziek, of de gezellin, de\nkameraad van mijn man, dus zooals deze zelf te zijn."\n\n"Nu ja, nu ja!" zei Dolly bij het hooren van deze argumenten, die\nzij voor zich zelf had aangevoerd, maar die nu voor haar hun vroegere\novertuigingskracht verloren hadden.\n\n"Voor u en voor anderen," hernam Anna, als het ware haar gedachten\nradend, "kan misschien nog twijfel bestaan, voor mij echter niet. Ik\nben zijn vrouw niet, hij bemint mij slechts totdat het hem verveelt? En\ndan? Waarmee zal ik zijn liefde vasthouden? Daarmede!"\n\nIn Dolly\'s hoofd verdrongen zich de gedachten en herinneringen met\nongewone snelheid, zooals altijd in oogenblikken van opwinding.\n\n"Ik," dacht zij, "heb Stiwa ook niet kunnen vasthouden; hij is van\nmij naar anderen gegaan, en de eerste, om wie hij mij ontrouw is\ngeworden, heeft hem met haar schoonheid en vroolijkheid ook niet\nvastgehouden. Hij verliet haar om een andere. Meent Anna werkelijk\nzoo aantrekkelijk te blijven en Wronsky te kunnen vasthouden? Als\nhij slechts dat zoekt, dan kan hij ook toiletten en manieren vinden,\ndie nog schooner en betooverender zijn dan de hare."\n\nDolly zuchtte nu diep. Anna hoorde dezen zucht, die haar verried, dat\nDolly het niet met haar eens was, en ging verder. Zij had een voorraad\nvan nog andere, sterkere argumenten, waartegen men niets kon inbrengen.\n\n"Bedenk eens, wat moet er van mijn kinderen worden? Zij zullen\nongelukkig zijn, een vreemden naam dragen en zich van hun geboorte\naf aan over hun moeder, over hun vader schamen."\n\n"Ja, daarom is immers juist een scheiding noodig!"\n\nMaar Anna hoorde niet. Zij wilde slechts dezelfde bewijsgronden\nwaardoor zij zich zelf zoo dikwijls overtuigd had, luide uitspreken.\n\n"Waartoe is mij dan mijn verstand gegeven, dat mij toch zegt, dat\nhet een dwaasheid is ongelukkigen in de wereld te brengen?" Zij zag\nDolly aan, wachtte echter geen antwoord af, maar ging voort:\n\n"Ik zou mij altijd tegenover deze ongelukkige kinderen schuldig\ngevoelen. Bestaan zij niet, dan zijn zij ook niet ongelukkig, en als\nzij ongelukkig waren, dan droeg ik er alleen de schuld van."\n\n"Hoe kan men zich tegenover wezens, die in \'t geheel niet bestaan,\nschuldig gevoelen?" dacht Dolly en plotseling viel haar de gedachte\nin, of het ook soms in het een of andere geval beter kon zijn, als\nhaar lieveling Grisch niet had bestaan? Dat scheen haar zoo dol,\nzoo ongehoord toe, dat zij het hoofd schudde om deze waanzinnige\ngedachten te verdrijven.\n\n"Neen, ik weet het niet! Dat is niet goed!" zeide zij slechts met\neen uitdrukking van afschuw op het gelaat.\n\n"Neen, maar gij moogt niet vergeten, wat gij zijt en wat ik ben.... En\nbovendien," ging Anna voort, die ondanks den overvloed harer bewijzen\nen de armoede van Dolly\'s tegenbewijzen toch in zekere mate toestemde,\ndat het niet goed was: "In mijn toestand kan ik mij geen kinderen\nwenschen."\n\nDolly sprak dit niet tegen. Zij gevoelde zich plotseling zoo ver\nvan Anna verwijderd en erkende, dat tusschen hen vragen bestonden,\nwaarover zij het nooit met elkander eens zouden worden, zoodat het\nbeter was er in \'t geheel niet over te spreken.\n\n\n\n\n\nXXV.\n\n\n"Des te meer moet gij er naar streven uw toestand te verbeteren,\nvoor zoo ver het mogelijk is," zei Dolly.\n\n"Ja, voor zoo ver het mogelijk is," antwoordde Anna op een plotseling\ngeheel veranderden, zachten en treurigen toon.\n\n"Is de scheiding dan niet mogelijk. Men heeft mij gezegd, dat uw man\ner in toegestemd had."\n\n"Dolly! Ik zou daar liefst niet over spreken."\n\n"Goed, dan spreken wij er niet van," haastte zich Dolly te antwoorden,\ntoen zij de lijdende uitdrukking in Anna\'s gezicht bemerkte. "Ik zie\nslechts, dat gij alles te donker inziet."\n\n"Ik? Volstrekt niet. Ik ben zeer vroolijk en tevreden. Gij hebt gezien,\nje fais des passions. Wesslowsky...."\n\n"Om de waarheid te zeggen, beviel mij Wesslowsky\'s toon volstrekt\nniet," zei Dolly met den wensch een andere wending aan het gesprek\nte geven.\n\n"Ach, dat prikkelt Alexei--verder niets. Hij is een knaap, geheel in\nmijn handen, weet ge; ik kan hem leiden, zooals ik wil. Hij is geheel\nals uw Grischa.... Dolly!" zeide zij, plotseling een andere wending\naan het gesprek gevende, "gij zegt, dat ik alles te donker inzie. Gij\nkunt het niet begrijpen. Het is verschrikkelijk! Ik beijver mij om in\n\'t geheel niets te zien."\n\n"Maar ik meen, dat men toch alles moet doen, wat maar eenigszins\nmogelijk is."\n\n"Ja, maar wat kan men hier doen? In \'t geheel niets. Gij zegt: \'Alexei\nhuwen.\' Alsof ik daaraan niet denk. Ik daaraan niet denken!" herhaalde\nzij en bloosde. Zij stond op, richtte zich hoog op zuchtte diep en\nbegon met haar lichte schreden de kamer op en neer te gaan. "Ik daaraan\nniet denken! Er is geen dag, geen uur, dat ik er niet aan denk en mij\nniet verwijt, dat ik er aan denk ... want de gedachten daaraan kunnen\niemand waanzinnig maken, ja waanzinnig maken! Wanneer ik daaraan denk,\nkan ik zonder morphium niet inslapen. Nu goed. Wij willen er bedaard\nover spreken. Men zegt mij: scheiding! Maar ten eerste wil hij die\nniet meer--hij staat geheel onder den invloed van gravin Lydia."\n\nDolly zat in rechte houding op haar stoel en volgde met haar\nmedelijdend, deelnemend gezicht Anna\'s bewegingen.\n\n"Men moet evenwel een poging doen," zeide zij zacht.\n\n"Goed, men moet een poging doen. Wat zal dat beteekenen?" Hiermee\nsprak Anna klaarblijkelijk een gedachte uit, die zij wel honderdmaal\noverlegd had en reeds van buiten kende. "Dat beteekent, dat ik hem\nhaat en dat ik, die mij toch schuldig tegenover hem beken en hem\nvoor grootmoedig houd, mij voor hem vernederen, aan hem schrijven\nmoet.... Goed! Ik overwin mij ook zoo ver en doe het. Ik ontvang of\neen beleedigend antwoord of zijn toestemming. Goed! Ik krijg ook\nzijn toestemming...." Anna bevond zich op dit oogenblik aan het\nverst verwijderde eind van de kamer en verschikte daar iets aan\nde venstergordijnen. "Ik krijg dus zijn toestemming, maar ... de\nzoon? Dien zullen zij mij niet geven. Die zal bij den vader, dien\nik verlaten heb, in verachting tegen mij opgroeien. Versta mij wel:\ntwee wezens heb ik lief, beiden evenzeer: Serescha en Alexei...."\n\nZij was in het midden van de kamer dicht voor Dolly getreden en\ndrukte de handen tegen de borst. In het witte nachtgewaad scheen\nhaar gestalte buitengewoon hoog en gezet. Zij liet het hoofd zinken\nen blikte met haar vochtige oogen neer op de kleine, magere en van\naandoening bevende Dolly in haar uitgestukte nachtjapon en muts.\n\n"Slechts deze beide wezens heb ik lief, maar het eene sluit het andere\nuit. Ik kan ze niet met elkander vereenigen en dat toch is voor mij\nnoodig. Kan dat niet zijn, dan is mij alles onverschillig, geheel,\ngeheel onverschillig. Maar op de een of andere wijze moet het een\neind nemen en daarom kan en wil ik er niet gaarne over spreken. Klaag\nmij dus niet aan, veroordeel mij niet. Gij in uw onschuld en reinheid\nkunt niet begrijpen, wat ik lijd."\n\nZij ging naast Dolly zitten, zag haar met een schuldig gelaat in het\ngezicht en greep haar hand.\n\n"Wat denkt gij? Wat denkt gij van mij? Veracht mij niet. Verachting\nverdien ik niet. Ik ben eenvoudig ongelukkig. Is iemand ongelukkig,\ndan ben ik het," zeide zij, wendde zich af en begon te weenen.\n\n\n\n\n\nXXVI.\n\n\nToen Dolly alleen was, bad zij tot God en legde zich toen te bed. Zij\nhad van harte medelijden met Anna, zoo lang zij sprak. Maar nu kon zij\nzich niet dwingen aan haar te denken. De herinnering aan haar eigen\nhuis maakte zich in een nieuw licht en met een nieuwe bekoorlijkheid\nvan haar verbeelding meester. Deze haar wereld scheen haar nu zoo lief\nen dierbaar, dat zij besloot in geen geval morgen nog hier te blijven,\nmaar bepaald terug te rijden.\n\nIntusschen nam Anna, in haar boudoir teruggekeerd, een wijnglas,\ndruppelde er een artsenij in die grootendeels uit morphium bestond,\nen nadat zij gedronken en een tijdlang onbewegelijk gezeten had,\nging zij met een kalm en opgeruimd gelaat naar het slaapvertrek.\n\nBij haar binnentreden zag Wronsky haar opmerkzaam aan. Hij zocht naar\nsporen van het gesprek, dat zij na haar lang oponthoud in Dolly\'s kamer\nmet deze moest gehad hebben. Maar in de terughoudende trekken, die\niets schenen te verbergen, vond hij niets dan de gewone, nog altijd\nbetooverende schoonheid, haar bewustzijn daarvan en den wensch om\nop hem te werken. Hij wilde niet vragen, waarover zij gesproken had;\nhij hoopte, dat zij er zelf van zou beginnen. Maar zij zeide slechts:\n\n"Ik verheug mij, dat Dolly u bevallen is. Niet waar?"\n\n"Ja, het is mij, alsof ik haar reeds lang ken. Ik geloof, dat zij\nzeer goedhartig is, mais excessivement terre a terre. Niettegenstaande\ndat heb ik mij zeer verheugd, dat zij ons bezocht heeft."\n\nHij nam Anna\'s hand en zag haar vragend in de oogen.\n\nEen andere uitlegging aan zijn blik gevende, lachte zij hem toe.\n\nOndanks de beden van gastheer en gastvrouw stond Dolly er den\nvolgenden morgen op om af te reizen. Lewins koetsier in zijn reeds\nwat oud geworden mantel en hoed, met de tweesoortige paarden en de\nkales met de uitgestukte vleugels, kwam norsch en vastberaden in de\noverdekte en met kiezelzand bestrooide oprijpoort voor.\n\nHet afscheid van vorstin Warwara even als van de heeren was Dolly\nonaangenaam; maar ook zij, zoowel als haar gastheer en gastvrouw\ngevoelden na een dag samenzijn duidelijk, dat zij niet bij elkander\npasten en dat het voor beide partijen beter was niet samen te\nkomen. Slechts Anna was treurig. Zij wist, dat nu niemand meer de\ngevoelens, die zich bij Dolly\'s aankomst in haar ziel verhieven, tot\nrust zou brengen. Het deed haar pijn deze gevoelens aan te raken, maar\nzij wist toch, dat dit het beste deel van haar innerlijk wezen was.\n\nToen Dolly het uitgestrekte veld was opgereden, had zij een weldadig\ngevoel van verlichting en de lust kwam in haar op, haar dienaren\nte vragen, hoe het hun bij Wronsky bevallen was, toen plotseling de\nkoetsier Philip reeds van zelf begon:\n\n"Rijk zijn zij, zeer rijk, maar zij hebben ons toch maar drie maat\nhaver gegeven; nog voor het hanengekraai hadden zij het schoon\nopgevreten. Bij ons krijgen de vreemde paarden zooveel als zij\nvreten willen."\n\n"Ja, een gierig heer," bevestigde ook de schrijver.\n\n"Nu, maar hoe zijn u dan de paarden bevallen?" vroeg Dolly.\n\n"De paarden--ja, daarover is maar eene stem! En het eten was ook\ngoed, maar toch scheen het mij daar niet recht vroolijk, Darja\nAlexandrowna. Ik weet niet, hoe het u daar voorgekomen is," zei\nPhilip, terwijl hij haar zijn knap, goedhartig gezicht toekeerde. Ik\nheb mij verveeld."\n\n"Ik ook. Zijn wij voor den avond te huis?"\n\n"Ja, dat moet!"\n\nToen zij te huis was teruggekeerd, waar zij allen vroolijk en in\nden besten welstand aantrof, vertelde Dolly onder groote, algemeene\nopmerkzaamheid van haar uitstapje, van haar goede ontvangst, van de\nweelde en den goeden smaak in Wronsky\'s huis, van hun leven en hun\ngenoegens en hield elke afkeurende aanmerking terug.\n\n"Men moet Wronsky en Anna kennen. Ik heb hen nu nauwkeurig genoeg\nleeren kennen om te kunnen begrijpen, hoe roerend hun verhouding\nis," zeide zij met de grootste oprechtheid, terwijl zij geheel het\nonbestemde en onbehagelijke gevoel vergat, dat haar bij hen gekweld\nhad.\n\n\n\n\n\nXXVII.\n\n\nWronsky en Anna brachten den geheelen zomer en nog een gedeelte van\nden herfst in dezelfde omstandigheden door, zonder den minsten stap\ntot de scheiding te doen. Zij hadden besloten nergens heen te reizen,\nmaar beiden gevoelden, vooral in den herfst dat zij, hoe langer zij\nalleen met elkander en zonder gasten waren, zulk een leven steeds\nminder zouden kunnen uithouden.\n\nHun leven scheen zoodanig, als men het slechts kon wenschen; het was\nvol overvloed en gezondheid, beiden hadden hun bezigheid en bovendien\neen kind.\n\nAnna hield zich, als er geen bezoek was, met zich zelf bezig en met\nde lectuur van romans en andere boeken, die in de mode waren. Zij\nliet zich alle boeken zenden, die in de door haar aangehouden\nbuitenlandsche tijdschriften met verlof vermeld werden, en wijdde\nhare geheele opmerkzaamheid aan het lezen, zooals men dit slechts in\nde eenzaamheid kent. Buitendien leerde zij alle zaken, waar Wronsky\nbelang bij had, uit zijn boeken en vakschriften kennen, zoodat hij zich\ndikwijls tot haar wendde met vragen over landhuishoudkunde, bouwkunde\nen zelfs over paardenteelt en sport. Hij bewonderde haar kennis en haar\ngeheugen. Ook voor den bouw van het ziekenhuis interesseerde zij zich,\nen dat niet alleen, maar zij maakte zelf ook allerhande plannen en\nliet de zaken daarnaar inrichten. Maar de voornaamste zorg voor haar\nwas toch zij zelf, dat zij voor Wronsky dierbaar mocht zijn, dat zij\nhem alles vergoeden mocht, wat hij voor haar had verlaten. Wronsky\nwist het te waardeeren, dat zij het zich tot levenstaak gesteld had\nhem niet alleen te behagen, maar hem ook te dienen; toch werden hem\nsoms deze liefdenetten, waarmee zij hem zocht te omspannen, lastig:\nhij wenschte soms, en met den tijd steeds vaker, niet zoozeer zich\ner van te bevrijden, dan wel te beproeven, of zij zijn vrijheid ook\nin den weg stonden. Waren op dezen immer sterker wordenden wensch\nnaar vrijheid niet telkens, wanneer hij eens naar de stad of naar\neen wedren reed of zich naar een vergadering wilde begeven, hevige\nscenes gevolgd en er aan voorafgegaan, dan zou Wronsky met zijn leven\nvolkomen tevreden geweest zijn. De rol, die hij zich nu gekozen had,\nde rol van een rijk grondbezitter, waaruit de kern der Russische\naristocratie moest bestaan, was niet alleen geheel naar zijn smaak,\nmaar zij schonk hem, nadat hij ze nu een halfjaar gespeeld had, een\nsteeds grooter voldoening. En zijn arbeid, die hem steeds sterker\naantrok, had uitstekende gevolgen. Ondanks de kolossale sommen, die\nhem het ziekenhuis, de machines en de onmiddellijk uit Zwitserland\ngekomen koeien gekost hadden, was hij toch overtuigd, dat zij zijn\nvermogen niet verminderd, maar vergroot hadden. Als het op geld\nverdienen aankwam, b.v. bij het verkoopen van hout, koren en wol en\nbij de landverpachting, was Wronsky zoo hard als steen en verstond\nhij het gunstige gelegenheden af te wachten. Wat de zaken op dit en\nzijn overige landgoederen betrof, hield hij zich aan de eenvoudigste\nen niets risqueerende methode en was in alle kleinigheden hoogst\nspaarzaam en berekenend. Ondanks alle slimheid en behendigheid van zijn\nDuitschen rentmeester, die hem gaarne tot allerlei kostbare proeven en\naankoopen wilde verleiden, liet hij door dezen geen invloed op zich\nuitoefenen. Hij hoorde hem aan, vroeg hem uit en was het slechts dan\nmet hem eens, wanneer hetgeen aangeschaft of ingericht moest worden\niets nieuws was, maar dat toch de proef reeds had doorgestaan, iets\ndat tot nu toe in Rusland onbekend was en waardoor hij dus opzien\nkon baren. Bovendien stelde hij geen geld beschikbaar, voor hij tot\nin de kleinste bizonderheden wist, waarvoor het werd uitgegeven,\nen zag er op toe, dat hij voor zijn geld het beste kreeg.\n\nIn October zou in het gouvernement, waarin de goederen der Wronsky\'s,\nder Swijaschsky\'s, der Kosnischews, der Lewins en der Oblonsky\'s lagen,\nde keuze van een nieuwen maarschalk voor den adel plaats hebben.\n\nDeze verkiezingen trokken tengevolge van verschillende omstandigheden\nde algemeene opmerkzaamheid tot zich. Er werd veel over gesproken en\ngroote toebereidselen werden er gemaakt. Kort voor deze verkiezingen\nkwam Schwijaschsky, die zeer dikwijls op Wosdwijanskoje was, om\nWronsky af te halen.\n\nDen vorigen dag waren Anna en Wronsky om dezen tocht bijna vertoornd op\nelkander geworden. Het was in den herfst, juist in den moeielijksten\nen vervelendsten tijd op het land. Wronsky was daarom reeds op\neen strijd met Anna voorbereid, toen hij op een zoo ernstigen en\nkouden toon, als hij nog nooit tegen haar had aangeslagen, haar\nde mededeeling van zijn afreis deed. Tot zijn verwondering nam zij\nechter het bericht zeer kalm op en vroeg slechts, wanneer hij terug\ndacht te komen. Hij zag haar opmerkzaam aan, daar hij deze kalmte\nniet begreep. Zij glimlachte om dezen blik. Hij kende deze gewoonte\nvan haar, zich geheel in zich zelf terug te trekken en wist, dat dit\nslechts dan geschiedde, wanneer zij een vast besluit genomen had,\ndat zij niet van plan was hem mee te deelen. Hij vreesde daarvoor,\nmaar hij wenschte zoozeer een scene te vermijden, dat hij het zocht\nte ignoreeren, en hij geloofde inderdaad ook half, wat hij zoo gaarne\nwilde gelooven, dat zij haar verstand gebruikte.\n\n"Ik hoop, dat ge u niet zult vervelen."\n\n"Dat hoop ik ook," zei Anna. "Ik heb gisteren een kist vol boeken\nvan Gautier ontvangen. Neen, ik zal mij niet vervelen."\n\n"Zij wil dezen toon aanslaan, des te beter!" dacht hij. "Anders is\nhet altijd hetzelfde lied!"--\n\nZoo ging hij, zonder dat het tusschen hen tot een oprechte verklaring\ngekomen was, naar de verkiezingen. Dit was de eerste maal sedert hun\nverbintenis, dat zij voor een scheiding niet ten volle hun gemoed voor\nelkander hadden uitgestort. Aan den eenen kant verontrustte hem dit,\naan den anderen kant vond hij, dat het zoo beter was.\n\n"Vooreerst zal de toestand bij deze onklaarheid en veinzerij zooals\nnu blijven--maar later zal zij zich daaraan gewennen. In ieder geval\nkan ik alles voor haar opofferen--slechts niet mijn zelfstandigheid\nals man," dacht hij.\n\n\n\n\n\nXXVIII.\n\n\nDe nieuwe maarschalk was gekozen en Wronsky had op den avond van den\nverkiezingsdag de hoofden der overwinnende partij op een feestmaal\nbij zich vereenigd.\n\nWronsky had aan de verkiezingen deelgenomen, omdat hij zich op het\nland begon te vervelen en om zijn recht op vrijheid tegenover Anna te\ndoen gelden, maar ook ter wille van Swijaschsky, jegens wien hij zich\nbij deze gelegenheid, door zijn invloed ter beschikking te stellen,\nerkentelijk wilde betoonen voor diens bemoeiingen om hem als de tijd\ndaar zou zijn in de Semstwo te doen opnemen, hoofdzakelijk echter om al\nzijn plichten als landedelman en grondbezitter zoo nauwgezet mogelijk\nte vervullen. Hij had zelf niet verwacht, dat dit werven van stemmen\nvoor de verkiezingen hem zoo zou interesseeren, dat hij er zoo geheel\nin op zou gaan. Als een homo novus was hij in den kring der edellieden\ngetreden, maar hij slaagde terstond bij zijn eerste optreden en dwaalde\nniet, als hij vernam, dat hij op hen reeds een zekeren invloed vermocht\nuit te oefenen. Hierbij hielpen hem zijn rijkdom en zijn voorname\nafkomst, zijn prachtige tijdelijke woning in deze gouvernementstad,\ndie hem een oud bekende, die er een bloeiende bankierszaak bezat, had\nafgestaan, verder zijn uitstekende kok, dien hij van zijn landgoed had\nmeegebracht, zijn vriendschap met den gouverneur, die niet alleen een\noud kameraad, maar een vroeger door Wronsky geprotegeerd kameraad was,\nbovenal echter zijn eenvoud en de gelijke mate van hoffelijkheid, die\nhij aan allen betoonde, waardoor hij de meeste edellieden terstond\ndwong hun meening omtrent zijn ingebeelden trots op te geven. Hij\nwist het en anderen moesten het ruiterlijk erkennen, dat de zege van\nzijn partij grootendeels aan hem toegeschreven moest worden, en nu,\naan zijn tafel, bij het feest ter eere van den nieuwen maarschalk, had\nhij een aangenaam bewustzijn van overwonnen te hebben voor den door\nhem gekozene. Deze verkiezingen waren hem zoo goed bevallen, dat hij\ner reeds aan dacht, bij het begin van den volgenden verkiezingstijd\nover drie jaar, in geval hij dan reeds gehuwd zou zijn, zich zelf\nmede candidaat te laten stellen.\n\nWronsky zat boven aan de tafel, aan zijn linkerhand zijn vriend,\nde jonge gouverneur, generaal a la suite; voor allen was deze het\nhoofd van het gouvernement, die de verkiezing plechtig geopend en een\nredevoering gehouden had en dien men met achting en onderdanigheid\nmoest naderen; voor Wronsky echter was hij slechts Kathka Maslow--dit\nwas zijn bijnaam in het pagecorps geweest,--die zich voor hem verlegen\ngevoelde en dien hij trachtte a mettre a son aise. Aan zijn rechterhand\nzat met zijn streng, onbewegelijk, nieuw ambtsgelaat Newedowsky, de pas\ngekozen maarschalk. Jegens hem was Wronsky eenvoudig en beleefd. Ook\nStipan Arkadiewitsch was voor de verkiezingen overgekomen. Hij was zeer\nvergenoegd, nu hij zijn tijd zoo vroolijk kon doorbrengen. Onder het\nweelderig maal besprak men de bizonderheden van den verkiezingsdag\nen er werden verscheiden telegrammen afgezonden aan personen, die\nzich voor de verkiezingen interesseerden. Ook Stipan Arkadiewitsch,\ndie in de beste luim was, zond een telegram van den volgenden inhoud\naan Dolly:\n\n"Newedowsky met twaalf kogels gekozen. Ik feliciteer ons. Verbreid\nhet."\n\nHij dicteerde deze woorden luid, terwijl hij opmerkte: "Men moet haar\ntoch ook eens een genoegen doen."\n\nMaar toen Dolly dit telegram ontving, zuchtte zij slechts om\nden roebel, dien het gekost had, en vermoedde zeer juist, dat het\nslechts aan het eind van een feestmaal kon neergeschreven zijn. Zij\nkende Stiwa\'s zwak om aan het eind van een diner, "faire jouer le\ntelegraphe."\n\nAlles te zamen genomen verliep de voortreffelijke maaltijd zeer naar\nbehooren, eenvoudig en vroolijk. Het gezelschap van deze twintig mannen\nwas door Swijaschsky uit de gelijkgezinde liberalen gekozen, die niet\nalleen den grootsten invloed uitoefenden, maar ook te gelijker tijd\ngeestig en van goede opvoeding waren. Men stelde ernstige en luimige\ntoasten in op den nieuwen maarschalk, den gouverneur, den directeur\nvan de bank en op "onzen beminnelijken gastheer." Wronsky gevoelde\nzich volkomen bevredigd; zulk een goeden toon had hij op het land\nvolstrekt niet verwacht.\n\nTegen het eind van den maaltijd werd de stemming nog levendiger. De\ngouverneur noodigde Wronsky uit mede naar een concert te gaan, dat\nzijn vrouw ten voordeele "der broeders" (de oorlog der Serviers tegen\nde Turken was toen uitgebroken) gearrangeerd had; ook wenschte zij\nzelf hem te leeren kennen.\n\n"Daarna zal er gedanst worden en gij hebt gelegenheid onze schoonheden\nte leeren kennen. Het is werkelijk de moeite waard er heen te gaan."\n\n"Not in my line!" antwoordde Wronsky, wiens lievelingsphrase dit was;\nmaar hij glimlachte en beloofde toch mee te gaan.\n\nToen zij reeds van tafel opstonden en men begon te rooken, naderde\nWronsky\'s kamerdienaar hem en reikte hem op een presenteerblad een\nbrief over.\n\n"Uit Wosdwijenskoje door een expresse," zeide hij veelbeteekenend.\n\nDe brief was van Anna. Wronsky kende den inhoud, voor hem te hebben\ngelezen. In de veronderstelling, dat de verkiezingen hem niet meer\ndan vijf dagen zouden bezig houden, had hij beloofd des Vrijdags\nterug te keeren. Heden was het reeds Zaterdag, en dus wist hij, dat\nde brief verwijten moest bevatten, dat hij niet op den beloofden tijd\nteruggekeerd was. Zijn brief, die hij haar daarom gisteren gezonden\nhad, zou zij nog wel niet ontvangen hebben.\n\nDe inhoud van den brief was inderdaad zooals hij vermoed had, slechts\nde vorm was anders dan hij had verwacht en was voor hem bizonder\nonaangenaam: Nana was ziek en de dokter had verklaard, dat er een\nontsteking uit ontstaan kon.\n\n"Alleen verlies ik het hoofd geheel, Warwara is voor mij geen hulp,\nmaar veeleer een last. Ik heb u reeds eergisteren en gisteren verwacht,\nnu zend ik naar u om te weten, waar gij zijt en wat gij doet. Ik\nwilde eerst zelf komen, maar ik heb mij bedacht, daar ik wist, dat u\ndit onaangenaam zou zijn. Geef mij een kort antwoord opdat ik weet,\nwat ik doen moet...."\n\n"Het kind is ziek en toch wilde zij zelf komen--onze dochter ziek\n... en deze vijandige toon...!"\n\nHet onschuldig genoegen hier, deze verkiezingen, die hem in den grond\nonverschillig waren, en daar ginds die sombere, drukkende liefde,\nwaartoe hij moest terugkeeren.... Wronsky gevoelde thans al het\nscherpe dezer tegenstelling.\n\nMaar hij moest nu vertrekken en met den eersten nachttrein reisde\nhij naar huis.\n\n\n\n\n\nXXIX.\n\n\nNa het onaangename onderhoud van Anna met Wronsky voor diens vertrek,\nhad zij voor het eerst met ontzetting ingezien, hoe afhankelijk zij\nvan hem was, en zij had met de grootste zelfoverwinning besloten de\nscheiding van hem kalm te verdragen.\n\nMaar in de eenzaamheid, toen zij zich zijn blik herinnerde, waarmee\nhij zich op zijn recht op vrijheid beriep, kwam haar weer haar eigen\nvernedering voor den geest. "Hij heeft het recht om ten alle tijde\noveral heen te gaan, neen niet alleen om overal heen te gaan, maar\nook om mij geheel te verlaten! Hij heeft alle rechten, ik volstrekt\ngeene. Maar juist omdat hij dit weet, had hij het niet moeten doen!"\n\nWat had hij dan eigenlijk gedaan? Hij had haar koel en streng\naangezien. Dat was wel niet iets bepaalds, iets tastbaars, maar vroeger\nwas het niet zoo geweest, en deze blik scheen haar de voorbode van\neen nieuwen tijd van koelheid en onverschilligheid.\n\nEn in het bewustzijn, dat deze tijd reeds aangebroken was, wist zij\ntoch niets daartegen te doen, vermocht zij in haar verhouding tot\nhem niets te veranderen. Slechts even als vroeger kon zij beproeven\nhem met haar liefde en haar bekoorlijkheden vast te houden, en even\nals te voren kon zij slechts des daags door bezigheid en des nachts\ndoor morphium de gedachten verstikken aan datgene, wat zijn zou,\nals hij haar niet meer zou liefhebben. In ieder geval was er nog een\nmiddel om hem vast te houden en dat was de scheiding, om dan met hem\nte trouwen. En zij begon daar nu zelf over na te denken en kwam tot\nhet besluit, den eersten keer, dat hij of Stiwa het gesprek er op\nzou brengen, zich terstond bereid te verklaren.\n\nIn zulke gedachten had zij vijf dagen doorgebracht, den tijd, dat\nhij afwezig zou zijn. Wandelingen, gesprekken met vorstin Warwara,\nbezoeken in het ziekenhuis en bovenal lezen, lezen van het eene boek na\nhet andere hadden haar dezen tijd verdreven. Maar, toen op den zesden\ndag de koetsier zonder hem terugkeerde, gevoelde zij, dat zij niet\nmeer in staat was het verlangen naar hem te onderdrukken. Daar werd\nhaar dochtertje ziek. Anna begon het op te passen, maar ook dat schonk\nhaar geen afleiding meer, te minder, daar de ziekte niet gevaarlijk\nwas. Hoeveel moeite zij zich ook gaf, zij kon dit kleine meisje nu\neenmaal niet liefhebben en veinzen wilde zij niet. Tegen den avond\ngevoelde Anna zulk een angst over Wronsky, dat zij reeds besloot zelf\nnaar de stad te rijden, maar na rijp beraad schreef zij dien brief vol\ntegenstrijdigheden, dien Wronsky ontvangen had. Toen zij den volgenden\nmorgen den zijnen ontving, berouwde het haar, dat zij den haren reeds\nverzonden had en zij verwachtte met ontzetting ten tweeden male zijn\nstrengen blik te ontmoeten, vooral als hij zou vernemen, dat het kind\nvolstrekt niet gevaarlijk ziek was. Maar toch verheugde zij zich,\ndat hij terug zou keeren. Al viel zij hem ook lastig, hij zou toch\nbij haar zijn, zij zou hem zien in al zijn bewegingen!\n\nZij zat in het salon onder de lamp en las in een nieuw boek, terwijl\nzij naar de vlagen van den herfstwind luisterde en ieder oogenblik\nzijn aankomst verwachtte. Reeds eenige malen had zij het rollen der\nwielen meenen te hooren, maar zij had zich vergist; eindelijk hoorde\nzij niet alleen het geraas van een rijtuig, dat het plein opreed,\nmaar ook het roepen van den koetsier.\n\nZelfs vorstin Warwara, die patientie speelde, bevestigde het en Anna\nstond blozend op, maar in plaatst van naar beneden te gaan bleef zij\nstaan. Zij schaamde zich plotseling over haar leugen, maar het meest\nvreesde zij, hoe hij dien zou opnemen. Het gevoel van beleediging was\nwel reeds verdwenen, maar zij vreesde zijn ontevredenheid. Zij ergerde\nzich over haar dochtertje, dat dit zoo snel en juist op een tijd, dat\nzij den brief had opgezonden, in beterschap was toegenomen. Toen viel\nhet haar in, dat hij er was, met zijn gestalte, met zijn oogen. Zij\nvernam zijn stem, en alles vergetend snelde zij hem vol vreugde tegen.\n\n"Nu? en hoe gaat het Nana?" vroeg hij bezorgd, van beneden de op den\ntrap hem te gemoet snellende Anna aanziende, terwijl hem een dienaar\nde warme reislaarzen uittrok."\n\n"Het beteekent niets, het gaat haar beter."\n\n"En gij?" vroeg hij.\n\nZij greep met beide handen zijn rechterhand en drukte die tegen haar\nboezem. Zij wendde de oogen niet van hem af.\n\n"Nu, ik verheug mij zeer," zeide hij met een koelen blik op haar,\nop haar kapsel en op haar kleed, dat zij, zooals hij wist, voor hem\nhad aangetrokken.\n\nDat alles behaagde hem, maar hoeveel malen had het hem niet reeds\nbehaagd. En de strenge, harde uitdrukking, die zij zoo zeer vreesde,\nbleef in zijn trekken onveranderd.\n\n"Nu, ik verheug mij zeer! Zijt ge zelf ook goed gezond?" zeide hij\nen, zich met den zakdoek den vochtigen baard afvegend, kuste hij haar\nde hand.\n\n"Het doet er niet toe," dacht zij. "Hij is nu ten minste hier en hij\nkan niet anders als mij liefhebben."\n\n\n\n\n\nXXX.\n\n\nDe avond verliep kalm en gelukkig in tegenwoordigheid van vorstin\nWarwara, die bij Wronsky geklaagd had, dat Anna ook in zijn afwezigheid\nmorphium had ingenomen.\n\n"Wat zou ik doen? Ik kon niet slapen ... de gedachten hielden mij\nwakker. Als hij er is, neem ik het nooit, bijna nooit!"\n\nHij vertelde van de verkiezingen en Anna verstond het door vragen ook\ndatgene uit hem te halen, wat hem de grootste voldoening geschonken\nhad, namelijk zijn welslagen. Zij vertelde hem daarentegen alles,\nwat hem te huis interesseerde en hun gezamenlijke berichten waren\nvan bevredigenden aard.\n\nToen zij later op den avond alleen waren en Anna bemerkte, dat zij hem\nweder geheel in haar macht had, wilde zij gaarne den droevigen indruk,\ndien zijn blik wegens haar brief op haar gemaakt had, uitwisschen.\n\n"Beken het maar, het ontstemde u mijn brief te ontvangen; gij geloofdet\nmij niet recht?"\n\nMaar nauwelijks had zij dit gezegd, toen zij ook reeds inzag, dat,\nhoe verliefd hij in dit oogenblik op haar was, hij haar dit niet\nvergeven had.\n\n"Ja," zeide hij. "De brief was recht zonderling. Eerst was Nana ziek,\ntoen wildet gij zelf komen."\n\n"En toch was dat alles waar."\n\n"Dat betwijfel ik ook niet."\n\n"Ja wel, gij betwijfelt het. Gij zijt ontevreden. Dat zie ik."\n\n"Geen oogenblik. Ik ben wel ontevreden, maar slechts daarover,\ndat gij mij niet schijnt te willen toegeven, dat men ook plichten\nkan hebben...."\n\n"Plichten om naar een concert te gaan...!"\n\n"Nu, wij willen daarover niet spreken."\n\n"Waarom niet?" vroeg zij.\n\n"Ik wil daarmee slechts zeggen, dat het toch wel eens zoo treffen kan,\nals men noodzakelijke bezigheden heeft. Zoo moet ik nu b.v. weer op\nreis naar Moskou wegens de aangelegenheid onzer woning.... Och Anna,\nwaarom zijt ge toch zoo prikkelbaar? Weet ge dan niet, dat ik zonder\nu niet leven kan?"\n\n"Als dat zoo is," zeide Anna plotseling met geheel veranderde stem,\n"dan is u dit leven lastig.... Gij komt voor een dag, om terstond\nweer te vertrekken, alsof...."\n\n"Anna, ge zijt wreed. Ik ben bereid u mijn geheele leven te wijden...."\n\nMaar zij hoorde hem niet.\n\n"Wanneer gij naar Moskou gaat, dan ga ik mede. Alleen blijf ik hier\nniet. Wij moeten of van elkander gaan of te zamen leven."\n\n"Gij weet immers, dat dit mijn eenige wensch is...."\n\n"Als de scheiding daartoe noodig is, dan wil ik hem schrijven. Ik zie,\ndat ik zoo niet leven kan.... Maar naar Moskou reis ik met u...."\n\n"Alsof ge mij dreigen wilt! Ik wensch immers niets zoo zeer als\nmij niet van u te scheiden," zeide Wronsky; maar terwijl hij deze\nteedere woorden uitte, sprak uit zijn oogen niet alleen een koude,\nmaar zelfs de booze blik van een vervolgd, getergd mensch.\n\nZij zag dezen blik en begreep ten volle zijn beteekenis: "Als het\nzoo is, dan is het een ongeluk en de dood is beter dan zulk een\nleven!" Dat was er de korte, voorbijgaande uitdrukking van, en zij\nvergat hem nooit weder.\n\nAnna schreef een brief aan haar echtgenoot, waarin zij hem om de\ntoestemming tot de scheiding vroeg en tegen het einde van November\nverhuisde zij met Wronsky naar Moskou. In de dagelijksche afwachting\nvan Alexei Alexandrowitsch\' antwoord, dat hun de toestemming tot de\nscheiding zou brengen, richtten zij zich daar gemeenschappelijk in,\nalsof zij reeds echtelieden-waren.\n\n\n\n\n\n\nZESDE BOEK.\n\n\n\n\nI.\n\n\nHet was reeds de derde maand, dat de Lewins in Moskou woonden.\n\nHet tijdstip, waarop volgens de nauwkeurigste berekeningen Kitty\nbevallen moest, was reeds lang voorbij, maar zij was nog altijd op\nde been en aan niets was te bemerken, dat zij veel nader bij dat\ntijdstip was dan voor twee maanden. De dokter, de vroedvrouw, Dolly\nen haar moeder, maar bovenal Lewin, die niet zonder ontzetting kon\ndenken aan hetgeen komen zou, begonnen angstig ongeduldig te worden;\nslechts Kitty zelf gevoelde zich gelukkig en wel.\n\nAllen, die zij liefhad, waren bij haar, verzorgden haar en waren zoo\ngoed voor haar, dat zij zich geen beter leven had kunnen wenschen,\nwanneer zij zich niet van de spoedig naderende beslissing bewust was\ngeweest. Het eenige, wat minder gunstig op haar gestel werkte, was,\ndat Lewins houding niet was, zooals zij wenschte en zooals zij het\nliefst hem zou gezien hebben.\n\nZijn kalme, vriendelijke, gastvrije toon op het land beviel haar. Hier\nin de stad scheen hij bestendig in onrust en als het ware op de\nloer, alsof hij vreesde, dat iemand hem of hoofdzakelijk haar kon\nbeleedigen. Ginds op het land gevoelde hij zich op zijn plaats,\noverijlde zich nooit en was nooit ledig. Hier in de stad daarentegen\noverijlde hij zich altijd, wilde niets verzuimen en wist niet waarmee\nzich bezig te houden. En wat zou hij ook doen? Kaartspel was niets voor\nhem; naar de societeit ging hij niet; het verkeer met levenslustige\nlieden zooals Oblonsky? Zij wist nu, wat dat beteekende: dat beteekende\nwijn drinken en na het drinkgelag verder hier of daar heengaan; zonder\nontzetting kon zij er niet aan denken, waarheen in zulke gevallen\nde mannen eigenlijk gingen; zij wist, dat in deze amusementen zekere\njonge vrouwen een rol spoelden, en dat was haar volstrekt niet naar\nden zin. Dus bij haar thuis zitten en zich met haar, haar moeder en de\nzusters bezig houden? Maar hoe vroolijk en onderhoudend haar zelf ook\naltijd deze gesprekken schenen, hem verveelden ze. Wat bleef hem dus\nnog over? Zou hij aan zijn boek verder schrijven? Hij had dat reeds\nbeproefd, maar hij had haar bekend, dat, hoe minder hij te doen had,\nhij des te minder tijd overhield.\n\nSlechts een voordeel had het leven in de stad: zij kibbelden hier in\n\'t geheel niet meer.\n\nWaren zij nu zelf in dit opzicht voorzichtiger of verstandiger\ngeworden? Genoeg, zij hadden in Moskou in \'t geheel deze tooneelen\nvol ijverzucht niet, waarvoor zij bij hun verhuizen daarheen zoo\nzeer gevreesd hadden. En toch viel er in dit opzicht iets voor beiden\nhoogst gewichtigs voor, namelijk een ontmoeting van Kitty met Wronsky.\n\nDe oude vorstin Marie Borissowna, een peettante van Kitty, van wie\nzij veel hield, had den levendigen wensch geuit, Kitty, die wegens\nhaar toestand slechts zelden uitreed, te zien, en zoo reed deze er\nmet haar vader heen. Daar troffen zij ook Wronsky aan.\n\nBij deze ontmoeting kon Kitty zich slechts verwijten, dat haar in\nhet eerste oogenblik, toen zij de haar zoo welbekende trekken voor de\neerste maal in burgerkleeding wederzag, de adem stokte en het bloed\nhaar naar het hart drong, zoodat zij voelde, dat een blos haar gelaat\nbedekte. Maar dat duurde slechts weinige seconden. Haar vader had\nzijn gesprek, dat hij met opzet terstond op luiden toon met Wronsky\nbegonnen had, nog niet geeindigd, toen zij er ook reeds volkomen\nop voorbereid was met hem evenzoo te spreken als met vorstin Marie\nBorissowna en vooral zoo, dat haar echtgenoot, wiens onzichtbare\ntegenwoordigheid zij als het ware in deze oogenblikken gevoelde,\niederen toon en ieder lachje zou gebillijkt hebben.\n\nZij wisselden eenige woorden met elkander, zij glimlachte zelfs om\neen scherts van hem, terwijl hij van de verkiezingen vertelde, en\ndeze "ons parlement" noemde. Maar terstond wendde zij zich weer tot\nhaar peettante en zag hem niet meer aan, totdat hij opstond en voor\nhaar boog.\n\nToen zij Lewin vertelde, dat zij Wronsky ontmoet had, bloosde deze nog\nveel sterker dan zij. Het was haar reeds zeer zwaar gevallen het hem\nmede te deelen, maar nog zwaarder viel het haar hem alle bizonderheden\nder ontmoeting te berichten, omdat hij haar daar niet naar vroeg,\nmaar haar slechts met gefronsd voorhoofd aanzag.\n\n"Het spijt me erg, dat gij er niet bij zijt geweest," zeide\nzij. "Maar het was toch goed, dat je niet in de kamer waart, anders\nwas ik natuurlijk niet gebleven. Nu krijg ik veel, veel meer een\nkleur!" voegde zij er bij en bloosde inderdaad tot tranen toe. "Maar\ngij hadt door het sleutelgat mogen zien."\n\nHaar oprechte oogen zeiden hem, dat zij over zich zelf tevreden was,\nen niettegenstaande zij bloosde, stelde hij zich toch terstond gerust\nen begon haar haarfijn over alles uit te vragen, en dat was juist\nwat zij wenschte. Nadat hij alles nauwkeurig vernomen had, zeide hij,\ndat hij bij de eerste gelegenheid Wronsky vriendschappelijk naderen\nwilde, want het was zoo kwellend zich iemand bijna altijd als een\nvijand te moeten voorstellen.\n\n"Ik verheug mij wezenlijk zeer!" zeide hij.\n\n\n\n\n\nII.\n\n\n"Doe mij dus het genoegen eens een bezoek bij de Bohls te brengen,"\nsprak Kitty tot haar man, toen hij tegen elf uur, voor hij uitging,\nbij haar binnentrad. "Ik weet reeds, dat gij vanmiddag in de societeit\nzult blijven, papa heeft voor u mede onderteekend. Maar wat wil je\nden geheelen middag aanvangen?"\n\n"In de eerste plaats wil ik Katawassow bezoeken; hij heeft mij beloofd,\nmij met Matrosch, den beroemden geleerde, bekend te maken."\n\n"En daarna?"\n\n"Dan zal ik wel wegens de aangelegenheid mijner zuster naar de\nrechtbank moeten."\n\n"Ga je ook naar het concert?" vroeg zij.\n\n"Misschien, maar in allen geval kijk ik na het diner nog eens even\nbij je in," antwoordde hij naar de klok ziende.\n\n"Trek je zwarte rok aan, dan kun je terstond naar gravin Bohl rijden."\n\n"Is dat dan noodig?"\n\n"Zeer zeker. Hij is ook bij ons geweest. Wat geef je daar nu om? Weet\nje, je gaat zitten, spreekt eenige minuten over het weer, staat dan\nweer op en rijdt weg."\n\n"Maar je kunt niet gelooven, hoe ik daar afgewend ben, zoodat ik mij\nbepaald geneer. Waartoe dient het ook. Daar komt een vreemd mensch,\nhij gaat zitten en zit daar, zonder dat hij iets bizonders te doen\nheeft, hij stoort een ander slechts, windt zich zelf op en gaat dan\nweer heen!"\n\nKitty lachte.\n\n"Als ongetrouwd heer heb je toch wel visites gemaakt," zeide zij.\n\n"Ja, maar dan schaamde ik mij ook altijd en nu ben ik er geheel\nafgewend; waarachtig, ik zou mij liever laten slaan, als het maar\nniemand zag, dan zulke visites maken. Het komt mij altijd voor, alsof\nzij het mij kwalijk moeten nemen en mij vragen: Wat wil je hier bij\nons, zonder dat je er iets te doen hebt?"\n\n"Neen, zij zullen het je niet kwalijk nemen, daarvoor sta ik je in,"\nantwoordde Kitty lachend. "Maar, Kostja, weet je, ik heb nog slechts\nvijftig roebel."\n\n"Dan moet ik nog iets van de bank halen. Hoeveel?" vroeg hij met een\ngebaar van ontevredenheid, dat zij kende.\n\n"Neen, wacht eens. Wij zullen daarover spreken. Dat verontrust mij. Ik\nbedoel, ik geef niets onnoodigs uit, maar het geld glijdt iemand zoo\ndoor de vingers. In het een of ander leggen wij het verkeerd aan."\n\nHij was inderdaad ontevreden, maar minder omdat er te veel geld\ngebruikt was, dan wel omdat hij aan datgene herinnerd werd, wat hij\nbijna had vergeten.\n\n"Ik heb Solokom gelast de tarwe te verkoopen en de pacht voor den molen\nvooruit te innen. Aan geld zal \'t ons in allen geval niet ontbreken."\n\n"Neen, waarlijk! Het spijt mij soms, dat ik naar mama geluisterd\nheb. Hoe goed zou het voor ons op het land geweest zijn! Hier kwel\nik u allen slechts en het geld wordt verkwist...."\n\n"Volstrekt niet, volstrekt niet! Zoo lang ik getrouwd ben, heb ik\ngeen tijd gehad, waarvan ik kon zeggen, dat hij beter geweest is dan\nde tegenwoordige."\n\n"Waarlijk?" vroeg zij hem in de oogen ziende. Hij had dit maar\nzoo losweg gezegd om haar gerust te stellen. Maar toen hij nu deze\noprechte, lieve oogen zag, die zoo vragend op hem gericht waren,\nherhaalde hij het uit het diepst van zijn ziel.\n\nSlechts in den eersten tijd in Moskou hadden de voor een landman zoo\nonproductieve en toch onvermijdelijke uitgaven, waartoe hij zich van\nalle kanten genoodzaakt zag, een zekeren indruk op Lewin gemaakt. Maar\nnu had hij er zich reeds aan gewend. Het ging hem als de dronkaards,\nwaarvan men zegt, dat het eerste glas hun toeschijnt als een paal,\nhet tweede als een duif en het derde als een klein vogeltje. Toen\nLewin de eerste banknoot van honderd roebel voor de nieuwe livreien\nvan den bediende en den koetsier had moeten wisselen, berekende hij\ngeheel onwillekeurig, dat het volkomen nuttelooze livreien waren,\nmaar onvermijdelijk volgens de begrippen van Kitty en haar moeder,\ndie zich in den hoogsten graad verwonderden over de opmerking, dat men\ner ook zonder livreien kon komen en dat deze ongeveer zooveel kostten\nals het loon van driehonderd dagen zwaren arbeid van den morgen tot\nden avond; deze eerste banknoot van honderd roebel slikte hij als een\nlangen paal. Maar reeds de volgende, die hij voor een familiediner,\ndat achtentwintig roebel had gekost, had moeten laten wisselen,\nverdween toch reeds gemakkelijker dan een duif, hoewel hij daarbij de\ngedachten niet kon weren, dat achtentwintig roebel evenveel was als\nnegen tschetwert haver, die onder zweet en zuchten gezaaid, gemaaid,\ngedorscht en opgeborgen werden. Maar de later gewisselde banknoten\nriepen volstrekt niet meer zulke gedachten bij hem te voorschijn,\nmaar verdwenen als kleine vogeltjes. Of het voor dit geld gekochte\ngenoegen een even groot gewin was, als de arbeid had kunnen schenken,\ndie er verricht zou moeten worden om het te verdienen, was voor hem een\nreeds lang overwonnen bedenking geworden. Ook zijn landhuishoudkundig\nprincipe, zijn koren nooit onder den prijs te verkoopen, was reeds door\nhem vergeten. Slechts dit eene noodige stond nog op den voorgrond,\ndat hij steeds genoeg geld in de bank had staan om er morgen vleesch\nvoor te kunnen koopen; en dit geld raakte nu op, en hij wist niet\nrecht, waar hij ander vandaan zou halen. Daarom was hij zoo wrevelig\ngeworden, toen Kitty van geld was beginnen te spreken; maar nu had\nhij geen tijd om daarover na te denken.\n\n\n\n\n\nIII.\n\n\nLewin kwam op tijd in de club, waar ook de leden en gasten\nverschenen. Sedert hij de universiteit verlaten en gezelschappen\nbezocht had, was hij in geen club meer geweest. Hij herinnerde er\nzich nog de inrichting van, en toen hij de deur was binnengegaan en\nde breede, met tapijten belegde trap opklom, ontving hij denzelfden\nindruk als in vroeger jaren, den indruk van ontspanning, van een goed\nleven en van voornaamheid.\n\nHij ging naar de tafels, die bijna alle reeds bezet waren, en monsterde\nde gasten. Hij trof hier en daar oudere en jongere, hem bijna niet\nmeer bekende lieden aan. Daar zaten Swijaschsky en Tscherbatzky,\nNewadewsky, de oude vorst, Wronsky en Sergej Iwanowitsch.\n\n"Hierheen, Lewin!" riep de goedhartige stem van Turowzin, die bij een\njong officier zat. Naast hen stonden nog twee onbezette stoelen. Lewin\nnaderde hen verheugd.\n\n"Daar zijn nog twee plaatsen voor u en Oblonsky. Hij zal ook wel\nspoedig komen."\n\nDe officier met zeer rechte houding en steeds lachende oogen was een\nPetersburger, Gagin genaamd. Turowzin stelde ze aan elkander voor.\n\n"Ah, daar is Oblonsky ook reeds."\n\n"Ben je ook nu eerst gekomen?" vroeg deze Lewin naderend. "Goeden\navond!"\n\nBij een vischsoep liet Gagin terstond champagne komen en des vier\nglazen werden gevuld. Lewin sloeg de hem aangeboden wijn niet af en\nbestelde de tweede flesch. Hij was hongerig, at en dronk met veel\nsmaak en nam met nog grooter genoegen aan het vroolijke, ongezochte\ngesprek zijner kameraden deel. Gagin vertelde met gedempte stem een\nnieuwe Petersburger anecdote, die, hoewel dubbelzinnig, evenwel zoo\nkoddig was, dat Lewin er zoo luid om lachte, dat degenen, die in\nde nabijheid zaten, zich naar hem omwendden. Toen gaf ook Stiwa een\nzeer vroolijke geschiedenis ten beste en ook Lewin vertelde er een,\ndie recht beviel. Vervolgens kwam het gesprek op paarden en op een\nwedren, die dien dag had plaats gehad, en hoe dapper er Wronsky\'s\n"Alladin" den eersten prijs had behaald.\n\n"Ha, ben jij daar ook!" zei Stipan Arkadiewitsch na afloop van hun\nmaaltijd, terwijl hij zich over de stoelleuning terugboog en Wronsky\nde hand reikte, die juist met een langen gardeofficier achter hen\nlangs ging. Uit Wronsky\'s gelaat straalde een bizonder opgewekte,\naan het clubleven eigen bonhommie. Hij boog zich vertrouwelijk over\nStiwa\'s schouder, fluisterde hem iets in en reikte toen met denzelfden\nglimlach de hand aan Lewin.\n\n"Ik verheug mij u te zien," zeide hij.\n\n"En ik feliciteer u," antwoordde Lewin. "Het was een mooie wedren."\n\n"U houdt immers ook renpaarden?"\n\n"Neen, maar mijn vader hield ze wel. Ik herinner mij dit nog en daarom\nken ik er nog iets van."\n\n"Waar heb je gezeten?" vroeg Stipan Oblonsky.\n\n"Achter de zuil, aan de tweede tafel."\n\n"Wij hebben hem geluk gewenscht," zeide de garde-overste. "Reeds\nde tweede keizersprijs! Ik wou, dat ik evenveel geluk in het\nkaartspel had als hij met de paarden. Maar laat ons den gouden tijd\nniet verliezen. Ik ga naar het infernalium," zeide de overste en\nverwijderde zich.\n\n"Dat is Jawschin," antwoordde Wronsky op een vraag van Turowzin,\nterwijl hij plaats nam op een nog vrijen stoel aan hun tafel. Hij\nnam het hem aangeboden glas aan en bestelde nog een flesch.\n\nOnder den invloed van het clubleven en den reeds gedronken wijn knoopte\nLewin met Wronsky een gesprek aan over de beste veerassen en verheugde\nzich zeer, bij hem geen vijandelijk gevoel te bespeuren. Hij zeide\nhem zelfs, hoe zijn vrouw hem verteld had, dat zij hem bij vorstin\nMarie Borissowna had aangetroffen.\n\n"O, vorstin Marie Borissowna! Die is verrukkelijk!" zeide Stipan\nArkadiewitsch en vertelde nu van haar een anecdote, waar allen om\nmoesten lachen. Vooral Wronsky lachte zoo hartelijk, dat zich Lewin\ngeheel met hem verzoend gevoelde.\n\n"Ben jelui klaar?" zei Stipan opstaande. "Komt dan!"\n\n\n\n\n\nIV.\n\n\nOok Lewin stond op en voelde bij het gaan, dat zich zijn armen\nbizonder licht en vast bewogen. Bij het doorloopen van de groote\nzaal ontmoette hij zijn schoonvader. Druk sprekende en de kennissen\ngroetende, die zij ontmoetten, gingen zij alle kamers door: een groote,\nwaar de speeltafeltjes gereed stonden en de gewone partners een niet\nhoog spel speelden; de sophakamer, waarin geschaakt werd en waar\nSergej Iwanowitsch met een bekende in gesprek was; de billardkamer,\nwaar een vroolijk gezelschap bij den champagne zat en waarbij ook\nde Petersburger Gagin ging zitten. Zij gingen ook behoedzaam het\ngeluid hunner schreden dempende, door de leeskamer, waar een jonge\nman met een somber gelaat in de journalen bladerde en een kaalhoofdig\ngeneraal in de lectuur verdiept was. Zij kwamen ook in een vertrek,\ndat de oude vorst de "wijze" kamer noemde, en hier spraken drie heeren\nijverig over de laatste politieke berichten.\n\nHier verliet de oude vorst Lewin en deze begaf zich op weg om Oblonsky\nen Turowzin op te zoeken, wier gezelschap hem het aangenaamst was.\n\nHij vond Turowzin in de billardkamer en Stipan Arkadiewitsch in de\ndeur in gesprek met Wronsky.\n\n"Niet, dat zij zich juist verveelt, maar dit onzekere en onbesliste\nin haar toestand...." hoorde Lewin Wronsky zeggen en wilde zich\nverwijderen. Maar Stipan Arkadiewitsch riep hem aan: "Lewin!"\n\nLewin bemerkte in Oblonsky\'s oogen een vochtigen glans, dien zij\naltijd hadden, wanneer hij rijkelijk gedronken had of wanneer hij\nontroerd was. Nu was het eene en het andere het geval.\n\n"Ga niet weg, Lewin," zeide hij en drukte zachtjes zijn arm. "Hij\nis mijn intiemste, zoo niet mijn beste vriend," zeide hij tot\nWronsky. "Ook gij zijt mij na en zijt mij dierbaar. En ik wensch, dit\nweet hij, dat ook gij met elkander bevriend zult worden en elkander\nnader leert kennen, want gij beiden zijt goede menschen."\n\n"Nu, dan blijft ons niets over dan elkander te omhelzen," schertste\nWronsky op goedhartigen toon, terwijl hij Lewin de hand reikte.\n\nDeze sloeg snel toe en drukte ze stevig.\n\n"Kellner! Een flesch sect!" riep Stipan Arkadiewitsch.\n\n"\'t Doet me veel genoegen," zeide Wronsky; maar ondanks hun\nwederzijdschen wensch en dien van Stiwa, hadden zij elkander niets\nte zeggen en beiden gevoelden dat.\n\n"Gij weet, dat hij Anna nog niet kent," zeide Oblonsky tot Wronsky. "Ik\nbreng hem bepaald bij haar. Wij willen er met hem heenrijden."\n\n"Anders gaarne," antwoordde Wronsky, maar ik ben ongerust over\nJawschin. Ik moet hier blijven, tot hij klaar is."\n\n"Speelt hij slecht?"\n\n"Hij speelt zonder ophouden en ik ben de eenige, die hem dan\nterughouden kan."\n\nStipan Arkadiewitsch nam Lewin onder den arm.\n\n"Hoor eens, doe mij en Dolly en vele andere het genoegen en rijd\nterstond met mij naar mijn zuster Anna. Zij is te huis. Ik heb het\nhaar reeds lang moeten beloven je eens mee te brengen. Waarheen wilde\nje van avond anders?"\n\n"Naar niets bizonders. Ik heb Schwijaschsky slechts beloofd met hem\nnaar de landbouwvereeniging te gaan. Wanneer je dus wilt, kunnen wij\ner heenrijden," antwoordde Lewin.\n\n"Mooi! Ga eens zien, of mijn rijtuig er is," wendde zich Oblonsky\ntot een societeitsbediende.\n\n\n\n\n\nV.\n\n\nOblonky\'s wagen kwam voor en hij steeg er met Lewin in.\n\n"Wat doet het mij genoegen, dat je haar nu leert kennen. Gij weet,\ndat Dolly het altijd gewenscht heeft, en hoewel zij mijn zuster is,\nmag ik toch wel beweren, dat zij een buitengewone vrouw is. Enfin,\nje zult haar zien. Haar positie is zeer moeielijk, vooral nu."\n\n"Waarom dan juist nu?"\n\n"Wegens vroegere onderhandelingen met haar man betreffende de\nscheiding. Hij was volkomen bereid, maar nu rijzen er eenige bezwaren\nwegens den zoon, en deze aangelegenheid is nu al drie maanden op\nde lange baan gebleven. Als het tot de scheiding komt, trouwt zij\ndadelijk met Wronsky."\n\n"Wat zijn er dan nog voor bezwaren?" vroeg Lewin.\n\n"Och, dat is een lange en vervelende geschiedenis! Bij ons is immers\nalles zoo onbestemd. Maar het is er nu zoo mee gelegen: in afwachting\nvan de scheiding woont zij nu reeds drie maanden hier in Moskou,\ngaat nergens heen, ontvangt behalve Dolly geen dame, want je zult\nbegrijpen, dat zij geen bezoeken uit genade wenscht; dan is ze nu ook\ngebrouilleerd met die dame vorstin Warwara. Een andere vrouw zou in\nhaar positie niet weten wat aan te vangen. Maar zij--nu, je zult eens\nzien, hoe zij haar leven heeft weten in te richten; hoe kalm en waardig\nzij zich houdt.--Hier links in de zijstraat, tegenover de kerk!" riep\nhij uit het portier. "Poeh! hoe warm!" zuchtte hij en sloeg zijn reeds\neerder opgeslagen pels ondanks de twaalf graden koude nog verder open.\n\n"Zij heeft immers ook een dochtertje. Daarmede houdt zij zich zeker\nveel bezig?" vroeg Lewin.\n\n"Het schijnt, dat ge u een vrouw slechts als een soort wijfje, une\ncouveuse, voorstelt," zeide Stiwa. "Als zij bezig is, dan moet dit\naltijd met kinderen zijn. Ik geloof, dat zij ze uitstekend opvoedt,\nmaar men hoort daar nooit iets van. Haar bezigheid bestaat vooreerst\nin schrijven--neen, ik zie dat gij ironisch lacht--maar dat is\nonrecht--zij schrijft een kinderboek, maar spreekt er met niemand over;\nzij heeft het mij alleen eens voorgelezen en ik heb het manuscript\naan Workuw gegeven ... weet je, den uitgever. En ik geloof, dat _hij_\nook zoo\'n beetje schrijft. Maar je meent misschien, dat zij zoo\'n\nsoort blauwkous is? In het minst niet! Zij is in de eerste plaats\neen vrouw van gemoed, en je zult bij haar nog een kleine Engelsche\nen een geheele familie vinden, waarvoor zij zorgt."\n\n"Dus zoo\'n beetje philantropie?"\n\n"Je wilt in alles iets slechts zien. Geen philantropie, maar het\nkomt uit het hart. Zie, als ik wel heb, had Wronsky een pikeur, een\nEngelschman, die een meester in zijn vak, maar helaas een dronkaard\nwas. Hij was op het laatst zoo verdronken, dat hij delirium tremens\nkreeg en zijn familie in den steek liet. Zij zag die armen, hielp hen,\ninteresseerde zich voor hen en heeft nu de geheele familie tot zich\ngenomen; en zij behandelt ze niet uit de hoogte en helpt ze slechts\nmet geld, neen, zij maakt de jongens zelf voor het gymnasium klaar\nen het kleine meisje heeft zij geheel tot zich genomen. Enfin, je\nzult het zelf zien."\n\nDe wagen reed het plein op. Stipan Arkadiewitsch schelde luid aan de\ninrijpoort, waar reeds een slede stond. Zonder den portier te vragen,\nof Anna thuis was, trad hij, gevolgd door Lewin, die er hoe langer hoe\nmeer aan begon te twijfelen, of hij wel goed handelde, de voorkamer\nder rijk gemeubileerde woning binnen.\n\nLewin beschouwde zich hier in den spiegel; hij vond, dat hij er wel\nrood uitzag, maar was overtuigd, dat hij volstrekt niet te veel\ngedronken had. Hij ging dus achter Oblonsky aan de met tapijten\nbelegde trap op. Boven gekomen informeerde Oblonsky bij den bediende,\nwelke bezoekers er bij Anna Arkadiewna waren, en kreeg tot antwoord:\n"De heer Workuw."\n\n"Waar zijn zij?"\n\n"In het kabinet."\n\nZij gingen door de kleine eetkamer met donkere houten wanden,\ntoen naderden zij over mollige tapijten het halfdonkere kabinet,\ndat door een met een donker scherm bedekte lamp verlicht werd. Een\ntweede lamp, een refractor, brandde aan den wand en verlichtte het\nlevensgroote portret eener dame, dat onwillekeurig Lewins aandacht\ntot zich trok. Het was het portret van Anna, dat in Italie vervaardigd\nwas. Oblonsky was reeds achter het traliewerk der klimplanten getreden,\nterwijl Lewin geheel verdiept was in de aanschouwing van het beeld\nen daarbij geheel vergat, waar hij was, en ook niet wist, wat in zijn\nonmiddellijke nabijheid gesproken werd.\n\nDat was geen beeltenis, dat was een levende vrouw met zwart, krullend\nhaar, naakte schouders en armen, met een peinzenden glimlach op de\nmet een zacht dons bedekte lippen, die hem teeder en van haar zege\nbewust met de betooverende oogen aankeek. Slechts daarom kon zij niet\nlevend zijn, omdat zij schooner was, dan een levend wezen zijn kon.\n\n"Het doet mij veel genoegen," zeide een tot hem gerichte damesstem,\nde stem derzelfde vrouw, wier beeltenis hij verrukt aanstaarde. Anna\nwas van achter de schutting van klimplanten te voorschijn getreden,\nen in het halfdonker van het kabinet herkende Lewin dezelfde vrouw,\nmaar in een donkerblauw kleed, in een andere houding en met veranderde\ngelaatsuitdrukking, maar toch met dezelfde schoonheid, waarmede de\nkunstenaar haar geschilderd had, minder schitterend, maar daarvoor\nwerkelijk levend.\n\n\n\n\n\nVI.\n\n\nZij trad hem te gemoet, zonder hem haar vreugde te verbergen, dat zij\nhem zag, en aan de kalmte, waarmede zij hem haar kleine, energieke\nhand toereikte, hem aan Workuw voorstelde en hem een klein, roodharig\nmeisje presenteerde, dat in de nabijheid met een werkje bezig was en\ndoor haar als haar pleegdochter werd aangeduid, herkende hij de hem\nbekende en steeds aangename manieren eener dame uit de groote wereld,\naltijd bedaard en altijd natuurlijk.\n\n"Het doet mij veel, veel genoegen," herhaalde zij, maar deze\neenvoudige, overal gebruikelijke woorden kregen in haar mond voor\nLewin een bizondere beteekenis. "Door uw vriendschap met Stiwa en\ndoor uw vrouw ken ik u reeds lang; uw vrouw heb ik slechts korten tijd\ngekend, maar zij heeft bij mij den indruk van een bekoorlijke bloem,\nja van een bloem achtergelaten. En zij zal nu spoedig moeder zijn?"\n\nZij sprak zonder zich te overhaasten, nu eens van Lewin naar haar\nbroeder, dan weder naar den eersten ziende. Lewin gevoelde, dat de\neerste indruk, dien hij op haar gemaakt had, goed was en het werd\nhem in haar tegenwoordigheid terstond licht en aangenaam om het hart,\nals had hij haar reeds van zijn kindsheid af gekend.\n\n"Iwan Iwanowitsch en ik hebben ons hier in Alexei\'s kabinet begeven,"\nantwoordde zij op Stiwa\'s vraag, of men hier rooken mocht, "juist om\nte rooken." En zij schoof Lewin een schildpadden cigarenkistje toe\nen nam er zelf een cigaar uit.\n\n"Hoe gaat het met uw gezondheid?" vroeg haar broeder haar.\n\n"Niet slechter. Zenuwen zooals altijd."\n\n"Niet waar? Een buitengewoon schoon beeld?" vroeg hij Lewin, die\nherhaaldelijk naar de schilderij zag.\n\n"Ik heb nooit een schooner gezien."\n\n"En buitengewoon gelijkend," zeide Workuw.\n\nLewin zag van het portret naar het origineel. Een eigenaardige glans\nvloog over Anna\'s gelaat op het oogenblik, dat zij zijn blik op haar\nvoelde rusten. Lewin kleurde en, om zijn verlegenheid te verbergen,\nwilde hij haar juist iets over Dolly vragen, toen zij hem reeds\nvoorkwam.\n\n"Wij spraken juist, voor gij binnenkwaamt, van de laatste portretten\nvan Waschtschenkow.... Kent u ze?"\n\n"Ja, ik heb ze gezien," antwoordde Lewin; "maar zij zijn mij niet\nbevallen."\n\nAnna sprak niet alleen natuurlijk, maar ook geestig; toch uitte zij\nhaar gedachten op zulk een losse wijze, alsof zij er volstrekt geen\nbeteekenis aan hechtte, maar daarentegen aan de woorden van haar\nbezoeker veel gewicht toekende.\n\nHet gesprek kwam spoedig op de nieuwe richting in de kunst, in \'t\nbizonder op de nieuwe illustrateurs van den bijbel en de nieuwere\nFransche kunstenaars. Workuw beschuldigde hen van realisme, dat in\nruwheid ontaard was. Lewin meende, dat de Franschen het conventioneele\nin de kunst, zooals niemand buiten hen, bereikt hadden en dat zij\ndaarom door reactie in den terugkeer tot het realisme een bizondere\nverdienste zagen; zij vonden nu hierin hun ideaal, omdat er meer\nwaarheid in was gelegen.\n\nNog nooit had Lewin bij een door hem geuite geestige opmerking zooveel\ngenoegen gesmaakt, als bij deze. Want Anna\'s gezicht was plotseling\nverhelderd en zij waardeerde deze gedachten ten volle. Zij lachte.\n\n"Ik lach," zeide zij, "als iemand, die plotseling een treffend\ngelijkend portret ziet. Wat u daar juist gezegd heeft karakteriseert\nvolkomen de geheele tegenwoordige Fransche kunst, zoowel de\nschilderkunst als de litteratuur: Dore, Zola, Daudet! Maar dat is\nmisschien altijd zoo, men bouwt zijn concepties uit conventioneel\nuitgedachte gestalten, men maakt alle mogelijke combinaties, totdat\nde uitgedachte figuren vervelend worden en men weder aanvangt in het\nware en natuurlijke smaak te vinden."\n\n"Dat is volkomen waar," bevestigde ook Workuw."\n\n"Gij zijt dus in de club geweest?" wendde zich Anna tot haar broeder.\n\n"Dat is eerst een vrouw!" dacht Lewin geheel zich zelf vergetend en\nbeschouwde onafgebroken haar schoon, levendig bewogen gelaat, dat\nplotseling geheel veranderd was. Hij hoorde niet, wat zij met haar\nbroeder sprak, maar de verandering in haar trekken maakte op hem een\ndiepen indruk. Het te voren in zijn rust zoo schoone gelaat vertoonde\nplotseling een eigenaardige vermenging van nieuwsgierigheid, toorn\nen trots. Maar dat duurde slechts een oogenblik; toen kneep zij de\noogen toe, alsof zij zich iets zocht te herinneren.\n\n"Nu ja.--Voor \'t overige is het immers ook voor niemand interessant,"\nzeide zij en wendde zich tot de Engelsche:\n\n"Please, order the tea in the drawing-room." Het jonge meisje stond\nop en verliet het vertrek.\n\n"Hoe is het? Is zij door het examen gekomen?" vroeg Stipan\nArkadiewitsch.\n\n"Nog wel met glans. Zij heeft veel aanleg en een vriendelijk karakter."\n\n"En het zal er misschien op uitloopen, dat je nog meer van haar zult\nhouden dan van je eigen dochter."\n\n"Zoo spreken de mannen. In de liefde is er geen meer of minder. Mijn\ndochter bemin ik op deze en haar op een andere wijze."\n\n"Ik geloof, Anna Arkadiewna, dat, als gij slechts het honderdste deel\nuwer energie aan de algemeene zaak, aan de opvoeding der Russische\njeugd gewijd had in plaats van aan deze Engelsche, gij een groot,\nnuttig werk volbracht zoudt hebben."\n\n"Ja, dat stem ik toe, maar ik kan dat niet. Graaf Alexei\nKyrilowitsch...." (bij het noemen van dezen naam zag zij schuchter\nen vragend Lewin aan en hij antwoordde haar onwillekeurig met een\neerbiedigen en bevestigenden blik): "Graaf Alexei Kyrilowitsch heeft\ner dikwijls bij mij op aangedrongen, mij op het land met de school\nbezig te houden; ik ben er ook eenige malen heengegaan; het is heel\naardig, maar ik kon er mij toch niet aan wennen. Gij spreekt van\nenergie. Maar energie is gegrond op liefde; en liefde laat zich niet\ndwingen en niet bevelen. Dit meisje heb ik nu eenmaal lief en ik weet\nzelf niet waarom."\n\nEn weer zag zij Lewin aan. Haar glimlach en haar blik, alles zeide\nhem, dat zij eigenlijk slechts tot hem haar woorden gericht had,\ndat zij slechts aan zijn meening hechtte en van te voren wist, dat\nzij beiden elkander juist begrepen.\n\n"Dat begrip ik zeer goed," antwoordde Lewin, "voor de school en\ndergelijke inrichtingen kan men zijn hart niet africhten en juist\ndaarom geloof ik, dat al deze philantropische \'bemoeiingen\' altijd\nzoo weinig gevolg hebben."\n\nZij zweeg. Toen lachte zij. "Ja, ja, zeer juist!" bevestigde zij. "Ten\nminste ik kon het niet. Je n\'ai pas le coeur assez large om een\ngeheele inrichting vol leelijke, kleine meisjes lief te krijgen. Er\nzijn zooveel vrouwen, die zich daardoor une position sociale verschaft\nhebben. En juist nu," voegde zij met een vertrouwelijk, treurig gebaar,\nschijnbaar tot haar broeder, maar inderdaad tot Lewin gewend, er bij:\n\n"En juist nu, nu ik zoo vurig naar bezigheid verlang, kan ik het\nniet." Plotseling fronste zij haar voorhoofd en gaf een andere richting\naan het gesprek. Lewin begreep, dat het voorhoofdfronzen haar zelf\ngold, daar zij van zich zelf gesproken had.\n\n"Ook van u weet ik," sprak zij tot Lewin gewend, "dat u een slecht\nstaatsburger is, maar ik heb u steeds zooveel mogelijk verdedigd."\n\n"Hoe heeft u mij dan verdedigd?"\n\n"Naar dat men u aanviel. Maar, willen de heeren geen thee?" Zij stond\nop en nam een in marokijn gebonden schrift in de hand.\n\n"Geef het mij, Anna Arkadiewna," zeide Workuw met een blik op het\nboek. "Het is de moeite wel waard."\n\n"O neen, de schaaf moet er nog over."\n\n"Ik heb hem daarvan verteld," zeide Stipan Arkadiewitsch tot zijn\nzuster en wees daarbij op Lewin.\n\n"Dat hadt ge liever niet moeten doen. Mijn geschrijf is van denzelfden\naard als het korfje en het kleine houtsnijwerk, dat vroeger Lisa\nMarkalewna eens in de gevangenis voor mij gekocht had. Velen dezer\nongelukkigen verrichtten wonderwerken van geduld," wendde zij zich\ntot Lewin.\n\nEn Lewin vond weer een nieuwen trek in deze vrouw, waarin hij zooveel\nbehagen had; namelijk naast geest, aanvalligheid en schoonheid ook nog\noprechtheid. Zij gaf zich geen moeite het moeielijke harer positie voor\nhem te verbergen. Toen zij gesproken had, zuchtte zij diep, haar gelaat\nnam plotseling een strenge uitdrukking aan, scheen als versteend,\nen met dezen trek scheen zij hem nog schooner dan te voren. Toen zij\naan den arm van haar broeder een oogenblik in de groote deur stond,\nvergeleek hij haar nog eens met het portret en had voor haar zulk\neen hartelijk medegevoel, dat hij zich over zich zelf verwonderde.\n\nOnder de thee duurde het aangename, aan inhoudrijke gesprek voort; niet\nalleen, dat men geen oogenblik naar een onderwerp behoefde te zoeken,\nmaar men gevoelde, dat men niet eens tijd genoeg zou hebben om zijn\ngedachten naar wensch uit te spreken en dat men zich bereidwillig\nzelf van het spreken onthield om naar datgene te luisteren, wat de\nanderen zeiden.\n\nGedurende dit interessante gesprek bewonderde Lewin Anna, minder, zoo\nhij meende, om haar schoonheid, dan om haar geest, haar beschaving en\nhaar natuurlijke hartelijkheid. En hij, die haar te voren zoo streng\nveroordeeld had, sprak haar nu, na een zonderlingen gedachtengang,\nniet slechts vrij, maar had ook medelijden met haar en vreesde,\ndat Wronsky haar misschien niet ten volle wist te waardeeren. Toen\nStipan Arkadiewitsch om elf uur opstond om heen te gaan (Workuw was\nreeds vertrokken), was het Lewin alsof hij eerst pas gekomen was,\nen hij stond met weerzin op.\n\n"Vaarwel," zeide zij, zijn hand vasthoudend en hem met haar\naantrekkelijkst lachje in de oogen ziende, "ik verheug mij zeer, que\nla glace est rompue." Zij liet zijn hand los en kneep de oogen toe;\n"zeg uw vrouw, dat ik haar evenzeer liefheb als vroeger, en dat ik,\nals zij nu niet met verschooning aan mij denkt, dit niet euvel duid;\nwant om mij te vergeven en te begrijpen zou men zelf moeten doorleven\nwat ik doorleefd heb, en daarvoor moge God haar behoeden."\n\n"Dat zal ik haar bepaald zeggen." zei Lewin blozend.\n\n\n\n\n\nVII.\n\n\n"Nu? wat heb ik je gezegd?" vroeg Stipan Arkadiewitsch aan Lewin,\ntoen zij in de koudo winterlucht naar buiten traden en hij zag,\ndat zijn vriend volkomen overwonnen was.\n\n"Ja," antwoordde Lewin nadenkend: "Een buitengewone vrouw; niet alleen\nverstandig, maar ook zoo oprecht. Maar haar positie moet toch moeielijk\nzijn. Ik heb innig medelijden met haar."\n\n"Wij hopen, dat nu spoedig alles beslist zal worden. Weet je,\nmen mag niet alles vooraf beoordeelen," zeide Stiwa het portier\nopenend. "Adieu! onze wegen gaan hier uit elkander."\n\nZonder op te houden aan Anna te denken, zich in haar toestand te\nverplaatsen en medelijden met haar te gevoelen, kwam Lewin te huis.\n\nHij vond zijn vrouw zeer mismoedig en door verveling gekweld. Nog\ndes middags had zij in de beste luim met haar beide zusters gegeten,\nmaar daarna hadden zij hem gewacht en zij wachtten tot het hen allen\nverveelde en de zusters reden weg en zij bleef alleen.\n\n"Nu? Hoe heb je je tijd besteed?" vroeg zij, hem in de eerste plaats\nin de oogen ziende, die zoo verdacht schitterden. Om hem evenwel niet\nte beletten alles te biechten, verborg zij haar spanning en hoorde\nmet een goedkeurend gelaat zijn mededeeling aan, hoe hij dien avond\nhad doorgebracht.\n\n"Nu, ik verheugde mij zeer over deze ontmoeting met Wronsky. Wij\nwaren zeer eenvoudig en ongegeneerd met elkander. Weet je, nu die\nonaangename verhouding niet meer bestaat, zal ik een ontmoeting met\nhem niet meer zoeken...." Maar terwijl hij dit zeide, viel het hem\nin, dat, hoewel hij _hem_ niet weder wenschte te ontmoeten, hij toch\nterstond naar Anna gegaan was, en hij bloosde: "Wij zeggen altijd, dat\nhet volk drinkt; ik weet niet, wie meer drinkt, het volk of wij? Het\nvolk bedrinkt zich ten minste slechts op feestdagen, maar wij ..."\n\nMaar voor Kitty was deze redeneering, hoe het volk drinkt, niet\ninteressant. Zij had gezien, dat hij bloosde en zij wilde weten waarom.\n\n"Waar ben je dan later geweest?"\n\n"Stiwa haalde mij over met hem Anna Arkadiewna te bezoeken...." En\nterwijl hij dit zeide, bloosde hij nog meer, en zijn twijfel, of\nhij er goed aan gedaan had of niet, was nu opgelost. Hij wist nu,\ndat hij het niet had moeten doen.\n\nKitty\'s oogen openden zich wijd en flikkerden bij Anna\'s naam. Maar\nzij beheerschte zich, verborg haar opwinding en misleidde hem.\n\n"Zoo!" zeide zij slechts.\n\n"Ge zijt toch niet boos, dat ik er heengegaan ben? Stiwa wilde het\nzoo graag en Dolly ook ..."\n\n"O neen," zeide zij, maar in haar oogen bespeurde hij een terughouding,\ndie hem niets goeds voorspelde.\n\n"Zij is een zeer nette en zeer betreurenswaardige, uitstekende\nvrouw." zeide hij en begon van Anna, van haar bezigheden en van\nhetgeen zij Kitty liet zeggen te vertellen.\n\n"Ja, wel is zij betreurenswaardig," zeide Kitty, toen hij geeindigd\nhad.\n\nHij vertrouwde op haar kalmen toon en ging naar zijn kabinet om zich\nte ontkleeden.\n\nToen hij terugkwam, zat Kitty nog op denzelfden stoel. Zij zat daar\nonbewegelijk en toen hij naar haar toe trad, barstte zij plotseling\nin snikken uit.\n\n"Wat? Wat?" vroeg hij, maar wist reeds vooruit wat.\n\n"Ge zijt op deze afschuwelijke vrouw verliefd geworden. Zij heeft je\nbetooverd! Ik zie het aan je oogen. Ja, ja! en wat kan daarvan nog\nworden! In de club heb je gedronken, gespeeld en zijt toen heengereden\n... naar wie? Neen! Wij moeten van hier ... Ik ga morgen op reis ..."\n\nLang vermocht Lewin niet zijn vrouw te kalmeeren. Eindelijk gelukte\nhet hem door te bekennen, dat het gevoel van medelijden en de gedronken\nwijn hem verward hadden en dat hij een slachtoffer geworden was van de\nsluwe berekening van Anna en dat hij haar voortaan wilde vermijden;\nmaar het oprechtst gemeende in zijn bekentenis was, dat hij zich zoo\ngeheel had laten meeslepen, omdat hij zoo lang in Moskou geleefd had\nzonder andere bezigheid dan praten, eten en drinken.\n\nZij spraken nog den halven nacht door. Eerst tegen drie uur hadden\nzij zich in zoover met elkander verzoend, dat zij konden inslapen.\n\n\n\n\n\nVIII.\n\n\nToen Anna\'s gasten haar verlaten hadden, was zij in haar kamer op en\nneer gegaan. Hoewel zij, onbewust, zooals in den laatsten tijd jegens\nalle jonge mannen, den geheelen avond al het mogelijke gedaan had om\nLewin op haar verliefd te maken en hoewel ze wist, dat haar dit gelukt\nwas, voor zoover dit bij een, rechtschapen, getrouwd man mogelijk was,\nen hoewel ook hij haar bevallen was ondanks zijn scherpe tegenstelling\nmet Wronsky (maar zij zag in hen slechts, wat zij met elkander gemeen\nhadden, waarom ook Kitty beiden, zoowel Lewin als Wronsky, had kunnen\nliefhebben--) toch hield zij, zoodra hij de kamer verlaten had,\nterstond op aan hem te denken. Slechts eene gedachte bleef haar bij,\ndie haar onder de verschillende gestalten vervolgde:\n\n"Indien ik zulk een indruk op andere mannen maak, op deze man,\ndie uit liefde gehuwd is,--waarom is _hij_ dan zoo koud tegen\nmij? of indien al niet koud--ik weet, dat hij mij liefheeft--maar\neen zeker iets scheidt ons. Waarom is hij den geheelen avond weer\nniet te huis? Hij liet mij door Stiwa zeggen, dat hij Jawschin niet\nverlaten mocht.--Nemen wij aan, dat dit de ware reden is--hij spreekt\nnooit onwaarheid--maar in deze waarheid ligt nog iets anders. Hij\nverheugt zich over de goede gelegenheid om mij te toonen, dat hij\nnog plichten heeft. Dat weet ik. Dat vind ik ook goed. Maar waarom\nmoet hij mij dat bewijzen? Ik behoef geen bewijs, ik wil slechts\nliefde. Hij moest toch al het netelige van mijn leven hier in Moskou\ninzien! Leef ik dan? Ik ben steeds in gespannen verwachting, ik\nben in afwachting van de beslissing, die altijd weer op nieuw wordt\nuitgesteld. Nog steeds is er geen antwoord, en Stiwa zegt, dat hij niet\nnaar Alexei Alexandrowitsch kan gaan, en ik kan niet voor de tweede\nmaal schrijven. Ik kan niets doen, niets beginnen, niets veranderen,\nik moet mij goed houden, hopen en wachten en afleiding zoeken, maar\ndit alles: de opneming der Engelsche familie, het schrijven en lezen,\nalles, alles is slechts bedrog, en het een zoowel als het ander slechts\nmorphium! En dat had hem toch leed moeten doen!" sprak zij en gevoelde,\ndat haar de tranen van medelijden met zich zelf in de oogen kwamen.\n\nZij hoorde het kortafgebroken schellen van Wronsky, en snel haar tranen\ndrogend, ging zij voor de lamp zitten, opende een boek en deed haar\nbest om kalm te schijnen. Zij wilde geen strijd, maar beschuldigde hem,\ndat hij dien wilde en nam dus onwillekeurig een strijdvaardige houding\naan. Zij moest hem toch toonen, dat zij ontevreden over hem was,\nomdat hij niet op den beloofden tijd te huis was gekomen; zij wilde\nhem haar ontevredenheid, maar in geen geval haar droefheid toonen. Zij\nkon wel medelijden met zich zelf hebben, maar hij mocht dat niet.\n\n"Nu? Heb je je niet verveeld?" vroeg hij vroolijk en opgewekt en\nwierp een pakket op de spiegeltafel! "Welk een vreeselijke harstocht\nis het spel toch!"\n\n"Neen, ik heb mij niet verveeld. Ik heb het reeds lang verleerd mij\nte vervelen. Stiwa is hier geweest met Lewin."\n\n"Ja, zij wilden je bezoeken. Hoe is Lewin je bevallen?" zeide hij en\nging naast haar zitten.\n\n"Zeer goed. Zij zijn eerst zooeven weggereden. Hoe heeft Jawschin\nhet toch gemaakt?"\n\n"Hij had reeds zeventienduizend gewonnen; ik wilde hem meenemen en\nhad hem reeds tot aan de deur; maar toen keerde hij nog eens terug\nen heeft nu weer alles en nog meer verloren."\n\n"Waarom ben je daar dan gebleven?" vroeg zij, plotseling naar hem\nopziende. Haar gezicht vertoonde een koude, vijandige uitdrukking. "Je\nhebt toch gezegd, dat je daar wildet blijven om Jawschin weg te\nbrengen. En nu heb je hem er toch gelaten."\n\nOok zijn gelaat nam dezelfde koude, strijdvaardige uitdrukking aan.\n\n"Ten eerste heb ik Stiwa niet verzocht u een boodschap over te\nbrengen en ten tweede spreek ik nooit onwaarheid. De hoofdzaak\nwas, dat ik blijven wilde en ik ben gebleven," antwoordde hij het\nvoorhoofd fronsend. "Anna, waarom? waarom dat?" vroeg hij na een\nkort zwijgen. Hij boog zich naar haar toe en opende de hand in de\nhoop dat zij toeslaan zou.\n\nZij verheugde zich over deze tegemoetkoming; maar een eigenaardige,\nbooze macht weerhield haar, haar eerste neiging te volgen, alsof te\nwetten van den strijd haar niet veroorloofden toe te geven.\n\n"Waarlijk! je wildet blijven en zijt ook gebleven. Je doet alles,\nwat je wilt. Maar waarom moet je mij dat zeggen? Waartoe?" vroeg\nzij, meer en meer in vuur gerakend. "Wil dan iemand u dat recht\nbetwisten? Maar je wilt gelijk hebben, dus ik geef je gelijk."\n\nZijn hand sloot zich en zijn gelaat nam een uitdrukking van verbeten\ntoorn aan.\n\n"Bij u is het niets dan eigenzinnigheid," zeide zij, plotseling\nvoor deze haar steeds prikkelende gelaatsuitdrukking een naam\nvindende; "niets als eigenzinnigheid. Bij u komt het er slechts op\naan overwinnaar te blijven, terwijl ik...." Weder had zij zooveel\nmedelijden met zich zelf, dat zij bijna weende. "Als ge wist, wat het\nvoor mij beteekent, wanneer ik zie, hoe gij u, zooals nu, vijandig\nvan mij afkeert, als gij wist, wat dat voor mij beteekent! Hoe ik in\nzulk een oogenblik een ongeluk nabij ben, hoe ik bang ben voor mij\nzelf..." en zij wendde zich af om haar snikken te verbergen.\n\n"Waarom dan dit alles?" vroeg hij, ontsteld over de uitdrukking harer\nvertwijfeling en boog zich weer tot haar neer; hij nam haar hand en\nkuste ze. "Waarom? Zoek ik misschien buitenshuis verstrooiing? Vermijd\nik dan niet alle verkeer met dames?"\n\n"Dat moest er ook nog bijkomen!" riep zij uit.\n\n"Nu, zeg mij dan, wat ik doen moet om je tot rust te brengen? Ik\nben tot alles bereid, als gij slechts gelukkig zijt," zeide hij,\ngeroerd door haar vertwijfeling. "Wat zou ik niet willen doen om u\nvan een smart als de tegenwoordige te bevrijden, Anna!"\n\n"Neen, neen!" antwoordde zij. "Ik zelf weet niet.... Is het het eenzame\nleven.... De zenuwen....? Maar spreken wij daar niet meer van. Hoe\nis het bij den wedren gegaan? Je hebt er mij nog niets van verteld,"\nzeide zij en deed haar best om de vreugde over de overwinning, die\ntoch aan haar zijde was, te verbergen.\n\nBy het souper vertelde hij haar de bizonderheden van den wedren, maar\naan zijn toon en zijn gelaat, die steeds ernstiger en kouder werden,\nbespeurde zij, dat hij haar haar overwinning niet vergeven had en dat\nhet gevoel van eigenzinnigheid, waarmede zij hem had bestreden, zich\nook bij hem weer begon te doen gelden. Hij werd nu des te koeler tegen\nhaar, naarmate het hem berouwde zich aan haar te hebben onderworpen.\n\nMaar zij, aan de woorden denkende, die haar de overwinning hadden doen\nbehalen: "een vreeselijk ongeluk hangt mij boven het hoofd en ik ben\nbang voor mij zelf--" begreep, dat dit een ook voor haar gevaarlijk\nwapen was, dat zij niet een tweeden keer zou durven gebruiken. En\nzij gevoelde, dat te gelijk met de liefde, die hen verbond, een booze\ngeest van strijdlust zich tusschen hen gesteld had, die zij noch uit\nzijn en nog minder uit haar eigen hart vermocht te verdrijven.\n\n\n\n\n\nIX.\n\n\nEn bestaan geen verhoudingen, waaraan de mensch zich niet kan\ngewennen, vooral wanneer hij ziet, dat allen in zijn omgeving er\nonder leven. Drie maanden vroeger zou Lewin niet geloofd hebben,\ndat hij rustig had kunnen inslapen in den toestand, waarin hij zich\nnu bevond; hij leidde een onzinnig, doelloos leven, buitendien boven\nzijn middelen, hij had zich aan den drank overgegeven, want anders kon\nhij datgene, wat gisteren in de club voorgevallen was, niet noemen;\nhij had zich in een eigenaardige, vriendschappelijke betrekking tot\neen man gesteld, op wien vroeger zijn vrouw verliefd was geweest, hij\nhad een avontuurlijk bezoek bij een vrouw gebracht, die men toch niet\nanders als een verlorene kon noemen, en ondanks zijn dwepen met haar,\nondanks de smart van zijn vrouw, ondanks al deze omstandigheden kon\nhij slapen, rustig slapen!\n\nTegen den morgen deden hem een zachte aanraking aan den schouder en\neen fluisterende stem ontwaken. Kitty wijfelde, omdat zij het jammer\nvond hem te wekken, en toch wilde zij gaarne met hem spreken.\n\n"Kostja, schrik niet! Het is niets! Maar het schijnt.... Wij moeten\nnaar Lisaweta Petrowna zenden...."\n\nEr brandde een licht. Zij zat op het bed en hield een haakwerk in de\nhand, waarmede zij zich in den laatsten tijd had bezig gehouden.\n\n"Ik bid u, schrik niet. Ik ben volstrekt niet bang!" zeide zij toen\nzij zijn verschrikt gelaat zag en zij drukte zijn hand aan haar borst\nen aan haar lippen.\n\nNauwelijks wetende, wat hij deed, sprong hij snel het bed uit en schoot\nzijn chambercloak aan zonder de oogen van haar af te wenden. Hij\nwilde gaan, maar kon zich niet van haar losrukken. Zij had er reeds\ndikwijls met hem over gesproken, maar zoo bezorgd had hij haar nog\nniet gezien. Hoe afschuwelijk, hoe laag scheen hij zich zelf toe,\nnu hij aan de smart dacht, die hij haar gisteren veroorzaakt had, en\nhoe nietig en onbeduidend scheen hem nu dat alles in vergelijking van\nhaar, en den toestand, waarin zij zich nu bevond. Haar verhit gelaat,\nomgeven door lokken, die uit de muts te voorschijn kwamen, straalde van\nblijmoedige vastberadenheid. Hoe weinig onnatuurlijkheid ook steeds\nin Kitty\'s karakter gelegen had, nu elke sluier wegviel, was hij er\ndoor getroffen, hoe klaar de kern van haar wezen uit haar oogen sprak.\n\nZij zag hem glimlachend aan, maar plotseling trok zij de wenkbrauwen\nomhoog, hief het hoofd op en hem snel naderend, greep zij zijn hand\nen drukte zich vast tegen hem aan, terwijl zij hem met gloeienden adem\noverstroomde. Zij leed en scheen hem haar lijden te klagen. En in het\neerste oogenblik scheen het hem uit gewoonte toe, dat hij er schuld\naan had. Maar haar oogen vol teederheid zeiden hem niet alleen, dat zij\nhem niet aanklaagde, maar ook, dat zij hem liefhad wegens dit lijden.\n\n"Als ik geen schuld heb, wie dan?" dacht hij, onwillekeurig naar een\nschuldige zoekend om hem te bestraffen; maar er was geen schuldige. Zij\nleed, klaagde over deze smart, maar verhief zich er boven, verheugde\nzich er over en was er trotsch op. Hij zag, dat er in haar ziel iets\nverhevens omging, maar wat? Hij kon het niet begrepen, hij kon zich\nniet tot haar hoogte verheffen.\n\n"Ik heb naar mama gezonden--en ga jij naar Lisaweta\nPetrowna.... Kostja!.... Het is niets! Het is al weer voorbij! Maar\nga nu dan ook."\n\nEn Lewin zag met verwondering, dat zij reeds weer haar haakwerk in\nde hand nam en er aan werkte.\n\nHij kleedde zich in zijn kamer aan, maar voor de paarden waren\naangespannen, liep hij nog eenmaal naar de slaapkamer.\n\n"Ik rijd naar den dokter. Naar Lisaweta Petrowna is reeds gezonden. Is\ner anders nog iets noodig?"\n\nZij zag hem aan, maar verstond klaarblijkelijk niet, wat hij zeide.\n\n"Ja, ja, ga nu, ga!" zeide zij met de hand wenkende.\n\nHij was reeds weder in het salon, toen hij plotseling een klagend\nzuchten uit de slaapkamer hoorde, dat echter terstond weder\nophield. Hij bleef staan en wist niet, wat hij er van denken moest.\n\n"Ja ja, zij was het!" zeide hij, greep naar z\'n hoofd en liep naar\nbeneden. "God erbarme zich onzer! Hij vergeve en helpe!" sprak\nhij. Onwillekeurig waren hem deze woorden over de lippen gekomen. In\ndit oogenblik werd hij zich er van bewust, dat noch zijn twijfel, noch\nde onmogelijkheid om met het verstand tot het geloof te geraken, hem\nin het minst konden beletten zich in het gebed tot God te wenden. Zijn\nhart schudde allen twijfel plotseling als asch van zich af. Tot wien\nanders zou hij zich dan nu wenden dan tot Hem, in wiens handen hij\nzich zelf, zijn hart en zijn liefde voelde rusten.\n\nHij trad naar buiten, nam plaats in de slede en reed naar den dokter.\n\n\n\n\n\n\nX.\n\n\nDe dokter was nog niet opgestaan. Zijn bediende zeide, dat hij\ngisteren eerst laat naar bed was gegaan en bevolen had hem niet\nte wekken. De bediende maakte de lampen schoon en scheen daar zeer\ndruk mede. Zijn op de peer van een lamp gerichte opmerkzaamheid en de\nvolkomen onverschilligheid voor hetgeen in Lewin omging, verwekte bij\ndezen een gevoel van wrevel; maar daar hij spoedig daarop bedacht, dat\nniemand verplicht was zijn gevoelens te kennen of te raden, besloot\nhij zoo kalm en beredeneerd mogelijk te handelen en vastberaden\ndoor dezen muur van onverschilligheid te dringen en zijn doel te\nbereiken. Zonder zich te overijlen, haalde hij een billet van tien\nroebel te voorschijn, reikte den dienaar het papier toe en zette hem\nuiteen, hoe Peter Dimitritsch (hoe groot en gewichtig scheen hem nu\ndeze hem anders onverschillige Peter Dimitritsch) hem beloofd had ten\nallen tijde en op ieder uur bij hem te komen, dat hij het dus niet\nkwalijk zou nemen, als men hem nu wekte. De bediende stemde dit toe,\nverzocht Lewin in de spreekkamer te gaan en ging naar boven. Lewin\nhoorde, hoe de dokter achter de deur hoestte, op en neer ging, iets\nsprak en zich toen wiesch. Er waren nog geen drie minuten verloopen,\ndie Lewin echter reeds als een uur toeschenen, toen hij het niet\nlanger kon uithouden.\n\n"Peter Dimitritsch! Peter Dimitritsch!" sprak hij met smeekende stem\nin de open deur. "Om Godswil! Vergeef mij, maar ontvang mij, zooals\ngij zijt. Het is reeds langer dan twee uren!"\n\n"Dadelijk, dadelijk!" antwoordde een stem, en Lewin had tot zijn\nverwondering daarin een lachenden toon opgemerkt."\n\n"Slechts een oogenblik...!"\n\n"Terstond!"\n\n"Peter Dimitritsch," begon Lewin weer met klagende stem, maar op\ndit oogenblik trad de dokter binnen en wel, tot Lewins ergernis,\ngeheel gekapt en gekleed. "Deze menschen hebben in \'t geheel geen\ngeweten!" dacht Lewin. \'\'Zij kappen zich, terwijl wij te gronde gaan!"\n\n"Goeden morgen!" zeide de dokter hem de hand gevende. Toen voegde\nhij er, alsof hij hem plagen wilde, bij: "Nu? vertel mij eens bedaard\nwat er is."\n\nTerwijl Lewin zich beijverde zoo uitvoerig mogelijk den toestand\nzijner vrouw te schilderen, brak hij zijn verhaal zelf ieder oogenblik\naf met het verzoek, of Peter Dimitritsch toch dadelijk met hem mede\nwilde gaan.\n\n"Zeker, maar het heeft nog volstrekt zoo\'n haast niet. U weet dat zoo\nniet, maar ik verzeker u bepaald, dat het nog niet noodig is. Maar\nik heb het u beloofd--welnu, laten wij dan maar gaan! Maar het heeft\nvolstrekt geen haast. Neem toch plaats. Wil u niet een kop koffie?"\n\nLewin zag hem aan, of hij ook soms den gek met hem wilde steken. Maar\nde dokter dacht niet aan lachen.\n\n"Ik ken dat, ik ken dat!" zeide hij even glimlachend. "Ik ben\nzelf huisvader, maar in zulke oogenblikken zijn wij mannen de\nbeklagenswaardigste schepsels. Ik heb een patiente, wier man by\ndergelijke gelegenheden altijd in den paardenstal vlucht."\n\n"Maar wat dunkt u, Peter Dimitritsch--dunkt u, dat alles goed zal\nafloopen?"\n\n"Er zijn alle kenteekenen voor een goeden afloop voorhanden."\n\n"U komt dus dadelijk?" vroeg Lewin en zag den bediende, die de koffie\nbinnen bracht, boos aan.\n\n"Binnen een uur."\n\n"Neen, om Gods wil, kom toch dadelijk."\n\n"Nu. laat mij ten minste eerst rustig mijn koffie drinken."\n\nDe dokter ging aan de tafel zitten. Beiden zwegen.\n\n"De Turken hebben duchtig slaag gehad. Heeft u het laatste telegram\ngelezen?" vroeg de dokter een stuk wittebrood kauwende.\n\n"Neen, ik kan niet," zeide Lewin en sprong op. "Dus binnen een half\nuur zal u er zijn?"\n\n"In een half uur."\n\n"Op uw woord van eer?"\n\nLewin kwam te gelijk weer aan zijn huis met zijn schoonmoeder en zij\ngingen te zamen de deur der slaapkamer in. De vorstin had tranen in\nde oogen; haar handen beefden. Bij de eerste ontmoeting van Lewin\nhad zij hem omhelsd en was begonnen te weenen.\n\n"Nu, moedertje Lisaweta Petrowna?" zeide zij tot de vroedvrouw, die\nmet opgewonden en tevreden uitdrukking op het gelaat haar tegentrad.\n\n"Alles goed," antwoordde deze. "Overreed ze maar, dat zij gaat\nliggen. Dit zal haar verlichten."\n\nVan het oogenblik af, dat Lewin was ontwaakt en volkomen had begrepen,\nwat er te doen was, had hij zich voorgenomen al zijn gedachten en\ngevoelens in zijn binnenste op te sluiten, ten einde zijn vrouw niet\nop te winden, maar haar gerust te stellen, haar moed te ondersteunen\nen haar te vermanen, dezen zwaren strijd van ongeveer vijf uren,\nzooals men hem gezegd had, standvastig door te staan. Maar toen hij\nnu na zijn terugkomst haar lijden zag, begon hij telkens al meermalen\nte herhalen: "Mijn God, vergeef en help!", wierp het hoofd terug,\nen werd beangst, dat hij het niet uithouden, in tranen uitbarsten\nen wegloopen zoude. Zoo groot was zijn ontroering. En toch was er\nslechts een uur verloopen.\n\nMaar er verliep nog het tweede, derde, vierde en vijfde uur, dat hij\nzich als het uiterste tijdpunt had voorgesteld, en de toestand was\nnog steeds onveranderd. Hij hield het slechts uit, omdat hem niets\nanders overbleef, maar hij dacht elk oogenblik de uiterste grenzen van\ngeduld bereikt te hebben en dat zijn hart zou barsten van medegevoel\nen medeleden.\n\nDoch er verliepen nog minuten en uren, en zijn gevoel en ontroering\nwerden meer en meer gespannen. "Mijn God! vergeef en help!" herhaalde\nhij voortdurend, en sprak die woorden zoo vol vertrouwen en innig,\nals in zijn eerste jeugd.\n\n\n\n\n\nXI.\n\n\nLewin wist niet, of het laat of vroeg was. De kaarsen waren bijna\nten einde gebrand; Dolly was juist in zijn kabinet geweest en had\nden dokter voorgeslagen een oogenblik te gaan liggen rusten. Lewin\nzat daar en hoorde het verhaal van den arts van een wonderdokter en\nmagnetiseur; hij had het begrepen en voor een oogenblik den angstigen\ntoestand vergeten. Plotseling weerklonk een jammerende kreet, zooals\nhij nimmer gehoord had. Dit geluid was zoo ontzettend, dat Lewin niet\neens opsprong, maar, terwijl hem de adem stokte en de klopping van\nhet hart een oogenblik stilstond, den dokter aanzag. Deze had het\nhoofd op zijde gebogen en luisterde. Toen glimlachte hij goedkeurend.\n\nAlles was zoo buitengewoon, dat er niets meer was, dat op Lewin\nindruk maakte. "Dat moet wel zoo zijn," dacht hij en bleef nu rustig\nzitten. "Maar wat was dat voor een vreeselijke kreet?"\n\nHij sprong op, snelde op de teenen de slaapkamer in en plaatste\nzich aan het hoofdeinde van Kitty\'s ledikant. Het jammeren had\nopgehouden, maar iets moest er veranderd zijn, dat hij niet zag\nen niet begreep, ook niet zien en begrijpen wilde. Maar hij maakte\nhet op uit Lisaweta Petrowna\'s gezicht; het stond ernstig, bleek en\nvastberaden en zij hield haar oogen op Kitty gericht. Dezer verhit,\npijnlijk gelaat was naar hem toegekeerd en zocht zijn blik, zij greep\nmet haar koortsachtige, warme, vochtige handen zijn koude rechterhand\nen drukte ze aan haar gelaat.\n\n"Ga niet weg! Ik ben volstrekt niet bevreesd," zeide zij haastig.\n\n"Mama, doe mij de oorringen af, zij hinderen mij...." Zij sprak snel,\nzeer snel en wilde lachen.--Maar plotseling vertrok haar gelaat en zij\nstiet hem van zich. "Neen, het is ontzettend! Ik sterf, ik sterf! Ga,\nga!" riep zij en andermaal klonk die kreet, die aan niets anders\ngelijk was.\n\nLewin greep zijn hoofd vast en ijlde de kamer uit.\n\n"Het is niets, alles is immers goed!" zeide Dolly tot hem.\n\nMaar zij mochten zeggen, wat zij wilden, hij hield zich overtuigd,\ndat alles verloren was. Met het hoofd tegen den deurpost geleund,\nstond hij in de naaste kamer en hoorde iemand jammeren, en hij wist,\ndat die daar kermde en steunde Kitty geheeten had. Hij wenschte al\nlang niet meer het kind te bezitten; maar nu haatte hij dit kind;\nhij wenschte zelfs niet meer het behoud van haar leven, hij wenschte\nslechts haar spoedige bevrijding van dit lijden.\n\n"Dokter! wat is dat toch? Wat is dat? Mijn God!" zeide hij en nam\nden binnentredenden dokter bij de hand.\n\n"Het loopt naar het einde," antwoordde deze. En zijn gelaat stond\ndaarbij zoo ernstig, dat Lewin daaruit opmaakte: zij sterft.\n\nZich zelf niet meer meester, snelde hij naar de slaapkamer terug. Het\neerste, wat hij zag, was Lisaweta Petrowna\'s gelaat. Het was nog\nernstiger en donkerder. Hij herkende in het verwrongen gelaat van\nhaar, die daar lag, zijn Kitty niet meer. Hij leunde met het hoofd\ntegen het ledikant en voelde zijn hart breken.\n\nVoor een oogenblik verloor hij alle bezinning. Hij kwam weer tot\nzich zelf, omdat het slaken der jammerkreten ophield; hij vernam\neen levendig fluisteren en snel ademen en een zachte, haperende,\nmaar overgelukkige stem, die tot hem zeide: "Het is doorgestaan."\n\nHij hief het hoofd op. Met de krachtelooze handen op de deken,\nbuitengewoon schoon en stil daar liggende zag zij hem sprakeloos aan\nen wilde, maar kon hem niet toelachen.\n\nEn plotseling gevoelde Lewin zich uit eene verschrikkelijke\ngeheimzinnig-vreemde wereld, waarin hij de laatste twintig uren geleefd\nhad, weer in deze oude gewone wereld terug verplaatst, die echter nu\nin een nieuw en zoo helder licht straalde, dat hij meende het niet\nte kunnen verdragen. De te strak gespannen snaren sprongen. Snikken\nen vreugdetranen, die hij niet mogelijk had geacht, welden met zulk\neen drang in hem op, dat het zijn geheele lichaam schokte en hij een\npoos niet kon spreken.\n\nHij knielde voor het bed neder, trok de hand zijner vrouw aan zijn\nlippen en kuste ze, en deze hand antwoordde met een lichte beweging\nder vingers.\n\nIntusschen zweefde daar aan het voeteneinde van het bed, in de\ngeschikte handen van Lisaweta Petrowna, als het vlammetje eener lamp,\nhet leven van een menschelijk wezen, dat tot hiertoe nog niet bestaan\nhad en dat voortaan met gelijk recht een leven voor zich zelf leiden\nen andere aan hetzelve gelijke wezen voortbrengen zoude....\n\n"Het leeft! het leeft! En nog wel een jongen! Verontrust u niet,"\nhoorde Lewin de stem van Lisaweta Petrowna, die met lichte hand het\nkind een slagje op den rug gaf.\n\n"Mama, is dat waar?" vroeg Kitty\'s stem.\n\nSlechts het snikken der gravin gaf haar antwoord.\n\nEn te midden daarvan klonk als het zekerste antwoord op de vraag\nder jonge moeder een geheel andere stem als al de overige gedempte\nstemmen in de kamer. Ongegeneerd, luid en driest klonk het schreeuwen\nvan dat nieuwe menschelijk wezen, dat op onbegrijpelijke wijze hier\nof daar vandaan was gekomen.\n\nAls men tot Lewin gezegd had, dat Kitty dood was en hij met haar,\ndat haar kind een engel was en dat zij zich in Gods tegenwoordigheid\nbevonden, dit alles zou hem niet verwonderd hebben,--maar nu hij in\nde werkelijkheid terugverplaatst was, moest hij zijn gedachten geweld\naandoen om te beseffen, dat Kitty inderdaad leefde en gezond was en\ndat dit kleine, zoo wanhopig jammerend schepseltje zijn zoon was.\n\nTegen tien uur zaten de oude vorst, Sergej Iwanowitsch en Stipan\nArkadiewitsch bij Lewin in de kamer en spraken met elkander over\nde kraamvrouw en andere dingen. Lewin hoorde het zwijgend aan en,\nterwijl hij zich onwillekeurig al het gebeurde vertegenwoordigde,\ndacht hij aan zich zelf, aan zijn vrouw en aan zijn zoon. Het was hem,\nalsof sedert den vorigen dag honderd jaren waren verloopen. Hij had een\ngevoel, alsof hij zoo hoog stond, dat hij behoedzaam moest afdalen tot\nhem met wie hij sprak, om hem niet te beleedigen. Terwijl hij sprak,\ndacht hij voortdurend weer aan Kitty en midden in een gezegde brak\nhij af, sprong op en snelde naar haar toe.\n\nZij sliep niet, maar sprak zacht met haar moeder over het doopen.\n\nHet haar een weinig opgemaakt, wat omgekleed in een elegante nachtjapon\nlag zij met de handen gevouwen op de deken, terwijl op haar gelaat een\nvreedzame verheerlijking blonk als een overgang van het aardsche tot\nhet hemelsche, zooals bij een gestorvene, maar hier beteekende het de\nbegroeting van een nieuw aangekomene, daar die van het afscheid eens\nvertrekkenden. Wederom werd zijn hart ontroerd. Zij nam zijn hand in\nde hare en vroeg, of hij geslapen had. Hij kon niet antwoorden, maar\nzich zijner zwakheid bewust, wendde hij zich af. Plotseling veranderde\nde uitdrukking van zijn gelaat toen het kind begon te krijten.\n\n"Geef het mij," zeide zij, "geef het mij, Lisaweta Petrowna, dan zal\nhij zijn zoon zien."\n\n"Wacht, wij moeten eerst ons toilet wat in orde brengen," antwoordde\nde vroedvrouw en legde een rood bundeltje, dat zich bewoog, op haar\nschoot en begon het los- en weder in te wikkelen, waarop zij het met\nlichte hand omkeerde en ophief.\n\nLewin zag dit nietig, hulpeloos bundeltje en trachtte, hoewel\nte vergeefs, in zijn hart een bewijs van vaderlijke neiging voor\nhetzelve te ontdekken. Maar hij gevoelde er bijna afkeer van. Doch\ntoen het geheel was losgewikkeld en hij de kleine fijne handjes en de\nvan teenen voorziene voetjes, die zich bewogen, zag en opmerkte, hoe\nLisaweta Petrowna de armpjes als fijne springveren in linnen wikkelde,\noverviel hem zulk een medelijden met dit wezentje en zulk een angst,\ndat hij de hand der vroedvrouw weerhield. Deze lachte:\n\n"Wees gerust! U behoeft niet bang te zijn."\n\nEn toen het kindje nu tot een vaste pop was ingerold, hief zij het\nmet eene hand op, terwijl de andere het waggelende hoofdje van dit\nzonderlinge roode schepseltje ondersteunde. En inderdaad, daar waren\nook een neusje, gespleten oogjes en smakkende lipjes.\n\n"Een bizonder schoon en voordeelig kind!" zeide Lisaweta Petrowna.\n\nLewin zuchtte. Dat schoone kind met zijn waggelend hoofdje boezemde\nnog slechts een gevoel van medelijden in. Plotseling vertrok het\nzijn gezichtje en niesde. Lisaweta legde het kind in Kitty\'s arm;\ndeze lachte van geluk: het kind had de borst genomen.\n\nLewin had, na zijn vrouw gekust te hebben, de donkere kamer verlaten.\n\nDatgene, wat hij voor dit kind gevoelde, was iets geheel anders dan\nhij verwacht had; in dit gevoel was niets vroolijks; integendeel\nveeleer iets, dat hem kwelde en beangstigde. Het was de bewustheid\nhier in dit kind een nieuwe licht kwetsbare zijde verkregen te\nhebben; en dit bewustzijn was in den eersten tijd zoo hinderlijk,\nde angst dit hulpelooze schepseltje te zien lijden zoo groot, dat\nhij zich niet kon verheugen; slechts had hem een gevoel van trots\nvervuld op het oogenblik dat het kind niesde. Maar Kitty beminde hij\nnu in zulk eene mate, dat zijn vroegere liefde voor haar hem nu als\nonverschilligheid voorkwam.\n\n\n\n\n\nXII.\n\n\nStipan Arkadiewitsch bevond zich weder in geldverlegenheid. De eerste\ntwee derde gedeelten van de som, die hij voor het hout ontvangen had,\nwas reeds verbruikt en ook het laatste derde gedeelte, na aftrek van\ntien procent, door den kooper vooruit betaald geworden; meer was van\ndezen niet te bekomen. Zijn inkomen als beambte ging geheel weg voor\nde huiselijke uitgaven en voor de betaling der niet ophoudende kleine\nschulden. Derhalve was er geen geld meer voorhanden.\n\nDat was onaangenaam, zelfs zeer lastig, en het mocht, dacht\nStipan, niet verder gaan. De oorzaak hiervan was, zooals hij\nmeende, in zijn geringe bezoldiging gelegen. Voor vijf jaar was\nzijn ambtsbetrekking nog blijkbaar een goede geweest, maar nu niet\nmeer. Petrow, de directeur eener bank, had twaalfduizend roebel vast\ntractement, Swentitzky had, als medelid eener aandeelen-maatschappij,\nzeventienduizend, Mitin, de grondvester eener bank, had zelfs vijftig\nduizend.\n\n"Het is duidelijk; ik ben ingeslapen of men heeft mij vergeten," dacht\nOblonsky en begon nu rond te zien, en inderdaad, tegen het einde van\nden winter vond hij een betrekking en wendde pogingen aan, eerst van\nMoskou uit door zijn oom, zijn tantes en zijn vrienden, en later,\ntoen de zaak zoover rijp was, in het voorjaar, reisde hij zelf naar\nPetersburg. Het was een van die betrekkingen zooals er meer waren,\ndie van een tot vijftigduizend roebel inkomen meer gaven, dan de\nvroegere vette prebenden met afwisselende voordeelen opbrachten. Deze\nbetrekking vereischte eene persoonlijkheid van zulk een eminente\nkennis en zulk een groote werkkracht, als bezwaarlijk in een mensch\nvereenigd konden zijn. Doch aangezien zulk een mensch niet te vinden\nwas, was het toch gewenscht, dat de betrekking aan een eerlijk man\nwerd gegeven. En Stipan was niet slechts een eerlijk man in den zin,\ndien men daaraan in Moskou hechtte, als men van een eerlijk werkend\nschrijver, van een eerlijk journalist of van een eerlijke richting\nsprak en wat zooveel beteekende als: deze man of deze partij is\nniet slechts niet oneerlijk, maar verstaat het ook bij voorkomende\ngelegendheid de regeering een wenk te geven. Oblonsky verkeerde nu in\nMoskou hoofdzakelijk in die kringen, waarin dat woord ingevoerd was,\nhij was daar als een eerlijk man bekend en had dus meer dan iemand\ngegronde aanspraak op deze betrekking. Zij gaf een tractement van\nzeven tot tienduizend roebel, en Oblonsky kon ze bekleeden zonder den\nstaatsdienst te verlaten. Het hing slechts af van twee ministers, eene\ndame en twee Joden, en deze allen, ofschoon zij reeds voorbereid waren,\nmoest Oblonsky in Petersburg bezoeken. Buitendien had hij ook zijn\nzuster Anna beloofd Karenin tot het geven van een beslissend antwoord\nten opzichte van de van hem verzochte echtscheiding te brengen.\n\nDerhalve vroeg hij van Dolly vijftig roebel en reisde naar\nPetersburg.\n\nStipan Arkadiewitsch zat in Karenins kabinet en hoorde diens gronden\naan over de slechte inrichting van Ruslands finantiewezen, terwijl\nhij met geduld op het oogenblik wachtte, dat hij zijn rede eindigde,\nom dan dadelijk met hem over zijn zuster en zijn eigen aangelegenheid\nte spreken.\n\n"Ja, dat is zeer waar," zeide hij, toen Alexei Alexandrowitsch zijn\npince-nez, zonder welke hij niet meer kon lezen, afnam en zijn zwager\nvragend aanzag.\n\n"Ik wil geen protectie-systeem meer ten voordeele van enkele personen,\nmaar ten algemeenen beste. Maar zij willen dat niet begrijpen, slechts\npersoonlijke belangen drijven hen en zij laten zich medeslepen door\nschoone phrasen."\n\nStipan Arkadiewitsch wist, dat, als Karenin daarvan begon te spreken\nwat _zij_ dachten en deden, degenen, die over zijn hervormingsplannen\nte beslissen hadden, en de oorzaak van alle gebreken in Rusland waren,\nhij dan gewoonlijk schielijk ten einde was.\n\nInderdaad zweeg Alexei Alexandrowitsch nu, en begon nadenkend in zijn\nmanuscript te bladeren. "A propos!" zeide Stipan: "Ik wilde u ook nog\nverzoeken, bij gelegenheid als je Promonsky ziet, een goed woord voor\nmij te doen. Ik wenschte namelijk de betrekking van commissielid der\nagentuur van de credietbank der zuidelijke spoorwegen te bekomen."\n\nDe lange naam dezer betrekking, die Oblonsky zoo na aan het hart lag,\nwas hem reeds zoo eigen, dat hij hem zonder haperen kon uitspreken.\n\nKarenin vroeg hem, waarin dan de werkzaamheid dezer commissie bestond\nen, nadat hij het vernomen had, dacht hij na. Hij overlegde, of in\nde werkzaamheid dezer commissie niets was gelegen, dat in strijd was\nmet zijn hervormingsplannen. Maar daar de werkzaamheid dezer nieuwe\ninrichting buitengewoon gecompliceerd was en haar ontwerp een groot\ngebied omvatte, kon hij de zaak niet zoo dadelijk geheel overzien en\nhij zeide, terwijl hij weder zijn pince-nez afnam:\n\n"Zeker kan ik met hem daarover spreken. Maar waarom wil je die\nbetrekking gaarne hebben?"\n\n"Er is een goed inkomen aan verbonden, ongeveer negen duizend, en\nmijn middelen...."\n\n"Negen duizend," hernam Karenin en fronste het voorhoofd. "Ik ben\nvan gevoelen en heb reeds daarover geschreven, dat zulke groote\ntractementen in onzen tijd steeds het kenmerk eener valsche\noeconomische assiette zijn--je zult mij begrijpen?"\n\n"Maar wat wil je?" antwoordde Oblonsky. "Veronderstellen wij, dat de\ndirecteur eener bank tienduizend tractement heeft, of een ingenieur\nverdient twintigduizend--dat is niet te hoog geschat--dat zijn toch\ndaadzaken--zooals je wilt...."\n\n"Naar mijn gevoelen moet het tractement evenals de betaling voor\neene waar zich regelen naar vraag en aanbod. Als ik echter zie,\ndat van twee even bekwame ingenieurs, die van de academie komen,\nde een op veertigduizend aanspraak maakt en de ander zich met\ntweeduizend vergenoegt, of wanneer een maatschappij een huzaar of\njurist, die van de zaak volstrekt geen toereikende kennis heeft,\naanstelt als directeur en een kolossaal tractement toelegt, dan,\nzeg ik, is dit tractement niet geregeld naar vraag en aanbod, maar\nis ongerechtvaardigd en partijdig. Mij dunkt...."\n\nOblonsky viel zijn zwager snel in de rede. "Maar je zoudt mij toch\ngroot genoegen doen," zeide hij, "als je een goed woord voor mij bij\nPromonsky wildet doen, zoo en passant in het gesprek...."\n\n"Ja, maar het hangt toch veel meer van Bolgarinow af," bracht Karenin\nin het midden. "Bolgarinow is er reeds voor gewonnen," zeide Oblonsky\nblozend. Hij bloosde, omdat hij dien morgen bij den jood Bolgarinow een\nbezoek had gebracht, waaraan onaangename herinneringen waren verbonden.\n\nStipan was overtuigd, dat de zaak, die hij dienen wilde, levensvatbaar\nen eerlijk was, maar toen Bolgarinow hem dien voormiddag opzettelijk\nmet andere sollicitanten twee volle uren had laten antichambreeren,\nwas het hem toch wat onbehagelijk te moede geworden. Maar waarom\nzou hij, al was hij een nakomeling van Rurik, niet een paar uren bij\neen Jood wachten, daar hij toch niet voor de eerste maal van den weg\nzijner voorvaders afweek, maar ook nu een nieuwe baan wilde betreden,\nomdat het hem niet genoeg voordeel gaf den staat te dienen. Doch het\nwas hem toch onaangenaam geweest. En toen nu Bolgarinow hem eindelijk\nhad ontvangen en wel met de grootste hoffelijkheid, terwijl hij zijn\nvernedering zoo sterk gevoeld had, dat hij grooten lust had zich\ngeheel terug te trekken, had hij zich toch beijverd die vernedering\nzoo haastig mogelijk te vergeten; en toen hij ze zich nu herinnerde,\nbloosde hij.\n\n\n\n\n\nXIII.\n\n\n"En nu heb ik nog eene aangelegenheid met je te bespreken en je weet\nook welke.... Van Anna," zeide Stipan na een korte pauze, waarin hij\ndie onaangename herinnering trachtte te verdrijven. Bij het noemen\nvan Anna\'s naam onderging Karenins gelaat eene geheele verandering;\nin plaats van het kalme zelfbewustzijn, dat het tot hiertoe had\ngekenmerkt, trad daarop onrust, bezorgdheid en de wensch deze gevoelens\nte verbergen te voorschijn. Hij zag zijn zwager vijandig aan en was\nvooraf besloten hem niet toe te geven.\n\n"Wat wil je dan eigenlijk van mij?" zeide hij, zich onrustig op zijn\nstoel bewegend.\n\n"Eene echtscheiding, op een of andere wijze eene echtscheiding, Alexei\nAlexandrowitsch. Ik wend mij nu tot u, niet als tot den beleedigden\nechtgenoot," wilde Stipan Arkadiewitsch zeggen, maar vreezende\ndaardoor de zaak te bederven, zeide hij in de plaats: "Niet als tot\neen staatsman,"--hetgeen volstrekt niet te pas kwam,--"maar als tot\neen goed mensch en christen. Ge moet medelijden met haar hebben."\n\n"In welk opzicht?" vroeg Karenin met een koelen, spottenden lach.\n\n"Ja, je moet medelijden met haar hebben! Had je haar gezien zooals ik,\ndie haar den geheelen winter heb gadegeslagen, je zoudt u over haar\nontfermen. Haar toestand is troosteloos, werkelijk troosteloos!"\n\n"Mij dunkt," antwoordde Karenin koud, "Anna Arkadiewna heeft alles,\nwat zij zelf gewenscht heeft."\n\n"Ach, Alexei Alexandrowitsch, om Gods wil! geen wedervergelding voor\nhetgeen eenmaal geschied is. Je weet wat zij nu wenscht en verwacht,\nnamelijk de scheiding."\n\n"Maar ik meen, dat zij niets daarvan weten wil ingeval mijn zoon\nbij mij zou blijven? In dezen zin heb ik haar geantwoord en beschouw\nalzoo de zaak als geeindigd."\n\n"Om Gods wil, wind je niet op," zeide Stipan Arkadiewitsch, de knie\nzijns zwagers aanrakend. "Sta me toe! De zaak is de volgende: Toen je\nvan elkander gingt, handeldet gij zoo grootmoedig als men handelen kan,\nje stond haar alles toe, de vrijheid en--de scheiding. Zij wist dat\nte waardeeren. Ja, geloof me, zij heeft dat weten te waardeeren. Maar\nin de eerste oogenblikken was zij zich zoozeer haar schuld tegen u\nbewust, dat zij niet alles rijp heeft overlegd, maar zij kon ook niet\nalles overleggen...."\n\n"Anna Arkadiewna\'s leven kan mij niet interesseeren," viel Karenin\nhem met opgetrokken wenkbrauwen in de rede.\n\n"Maar haar positie in de wereld is eene onmogelijke," ging Oblonsky\nvoort, hem weder met de hand aanrakend, alsof hij overtuigd was,\ndat zulk eene aanraking zijn zwager zou verteederen: "Haar toestand\nis ondragelijk en kan slechts door u worden verlicht, en je verliest\ndaarbij niets. En dan heb je het haar ook beloofd."\n\n"Te voren! Dat was een vroegere belofte! Maar mij dunkt de vraag\nomtrent mijn zoon heeft aan alles een einde gemaakt. Buitendien had ik\nook gehoopt, dat Anna Arkadiewna zoo edelmoedig zou zijn...." Alexei\nAlexandrowitsch was bleek geworden en sprak dit met moeite en met\nbevende lippen.\n\n"Zij laat ook alles aan uw edelmoedigheid over; zij smeekt en bidt\nu slechts om dit eene: haar uit dezen ondragelijken toestand te\nbevrijden. Zij maakt volstrekt geen aanspraak meer op den zoon. Alexei\nAlexandrowitsch, gij zijt een goed mensch. Stel je een oogenblik in\nhaar plaats. De vraag der scheiding is voor haar een vraag van leven\nen dood. Had je het haar vroeger niet beloofd, dan zou zij zich met\nhaar toestand verzoend hebben en zou op het land zijn gebleven; maar\nje hebt het haar beloofd, zij heeft je geschreven en is toen naar\nMoskou overgekomen; en hier in Moskou, waar elke ontmoeting haar als\neen dolksteek door het hart gaat, vertoeft zij nu sedert zes maanden,\nelken dag op de echtscheiding wachtende! Dat is evenzoo als dat men\neen ter dood veroordeelde maanden lang met den strop om den hals\nlaat rondgaan en hem van daag den dood en morgen gratie in uitzicht\ngeeft. Heb toch mededoogen met haar, en dan wil ik wel op mij nemen\nal het verdere te regelen. Vos scrupules...."\n\n"Daarvan, daarvan spreek ik niet," viel Karenin hem met onwil in de\nrede: "Maar ik heb wellicht iets beloofd, wat ik niet beloven mocht."\n\n"Je wilt dus herroepen, wat je beloofd hebt?"\n\n"Ik heb nimmer een belofte verbroken, als het mogelijk was ze te\nvervullen. Maar ik wensch, dat men mij tijd laat om te overleggen,\nin hoever het mogelijk is, wat ik beloofd heb...."\n\n"Neen, Alexei Alexandrowitsch," riep Oblonsky uit en sprong op. "Dat\nkan en wil ik niet gelooven! Zij is zoo ongelukkig als slechts een\nvrouw zijn kan, en je kunt haar onmogelijk weigeren aan zulk...."\n\n"Men kan slechts beloven wat mogelijk is. Vous professez d\'etre un\nlibre-penseur--maar ik, als een geloovig mensch, kan in zulk een\ngewichtige zaak niet tegen de Christelijke geboden handelen."\n\n"Maar in de geheele Christenheid, en ook bij ons zooveel ik weet,\nis een echtscheiding geoorloofd." antwoordde. Oblonsky en staarde\nopmerkzaam in het geheimzinnig en donker gelaat van zijn zwager. "Ook\nonze kerk laat een echtscheiding toe."\n\n"Zij laat ze toe, maar niet in dit geval."\n\n"Alexei Alexandrowitsch, ik herken je niet," zeide Oblonsky na een\noogenblik zwijgens. "Waart ge dan niet degene, die alles had vergeven\nen, slechts geleid door een Christelijk gevoel, bereid waart alles\nop te offeren?" Je hebt zelf gezegd: "Als men den rok neemt, wil ik\nook den mantel geven.... En nu...!"\n\n"Ik bid je," zeide Karenin plotseling verbleekend met bevende en\nklagende stem, terwijl hij opsprong: "Ik bid je dit gesprek te\nstaken...."\n\n"Ach neen, vergeef mij als ik u leed gedaan heb," zeide Oblonsky en\nreikte hem met een verlegen lachje de hand. "Maar ik moest als gezant\ntoch aan mijn opdracht voldoen."\n\nAlexei Alexandrowitsch dacht na.\n\n"Wanneer," dacht hij, "zal eindelijk deze smaad en vernedering\neen einde nemen? Is het mogelijk, dat die eene fout, dat ik deze\nzedelooze vrouw heb gehuwd, al deze ellende heeft nagesleept? En\nwelke vernederingen zullen nog volgen? En wanneer? Thans, nu ik\nmij geestelijk zoo verheven, bevrijd van menschelijke dwaasheden en\nzoo nabij mijn Heiland gevoel! Zal ik mijn belofte breken of--mij\nvernederen? Ik zelf kan dat niet beslissen. Ik zal mij in Gods hand\nstellen en Zijne leiding volgen."\n\n"Ik zal het overleggen en op een aanwijzing wachten. Overmorgen zal\nik u mijn beslissend antwoord geven," zeide hij peinzend.\n\nStipan Arkadiewitsch wilde heengaan, toen Karnej binnentrad en\n"Sergej Alexejewitsch" aandiende.\n\n"Sergej Alexejewitsch?" vroeg Oblonsky, doch zich dadelijk\nbezinnend, liet hij volgen: O, Serescha! Ik dacht reeds aan den\ndepartements-directeur. Anna heeft mij verzocht ook Serescha te\ngroeten.\n\nEn hij herinnerde zich haar klagende, schuchtere uitdrukking, waarmede\nzij bij zijn heengaan gezegd had. "Je zult hem toch zien? Tracht\nook uitvoerig te vernemen, hoe \'t hem gaat en wie bij hem is. En\nStiwa ... als het mogelijk ware! Het is misschien mogelijk!" Stiwa\nhad de beteekenis van dit "als het mogelijk ware" verstaan, maar\nhij zag nu in, dat daaraan--dat bij de scheiding haar de zoon werd\ntoegekend--volstrekt niet was te denken. Nu verheugde hij zich slechts\nzijn neef te zien.\n\nAlexei Alexandrowitsch herinnerde zijn zwager, dat in tegenwoordigheid\ndes zoons nimmer van de moeder werd gesproken en dat hij derhalve\nook hem verzocht met geen woord aan haar te herinneren.\n\n"Na het laatste wederzien zijner moeder is hij zeer ziek geworden,"\nzeide Alexei Alexandrowitsch. "Wij vreesden zelfs voor zijn leven. Maar\neen verstandige vrouw en de zeebaden hebben zijn gezondheid weer\nhersteld en nu heb ik hem op raad van den dokter op school gedaan. En\nde omgang met zijn makkers oefent inderdaad een goeden invloed op\nhem uit; hij is nu volkomen gezond en leert goed."\n\n"Welk een flinke jongen ben je geworden! Volstrekt geen Serescha\nmeer, maar al werkelijk een Sergej Alexejewitsch!" zeide Oblonsky\nlachend, terwijl hij den knappen, frisch opgegroeiden knaap aanzag,\ndie driest en ongedwongen in zijn donker buis en lange pantalon de\nkamer binnenkwam. Hij groette zijn oom als een vreemde, maar bloosde\ntoen hij hem herkende en wendde zich snel van hem af, alsof hem een\nof ander geergerd had. Hij trad voor zijn vader en reikte hem zijn\nschoolattest over.\n\n"Nu \'t is goed, je kunt weer gaan," zeide de vader.\n\n"Hij is slanker en grooter geworden; hij is geen kind meer, maar een\njongen," zeide Stipan Arkadiewitsch. "Kun je u mijner nog herinneren?"\n\nDe knaap zag haastig zijn vader aan.\n\n"Ja ik herinner mij nog--mon oncle," antwoordde hij en zag hem aan\nom dadelijk weer den blik neer te slaan.\n\nDe oom riep hem bij zich en nam zijn hand. "Nu, hoe gaat het je\ndan?" vroeg hij, wenschende een gesprek te beginnen, maar wist zelf\nniet, wat hij zeggen zoude.\n\nDe knaap bloosde en trachtte behoedzaam en zwijgend zijn hand terug\nte trekken. En als een vogel, dien men de vrijheid weder geeft, stond\nhij, toen zijn oom hem had losgelaten, slechts een oogenblik stil,\nom weder zijn vader vragend aan te zien, en verliet toen de kamer\nmet snelle schreden.\n\nEr was een jaar verloopen sedert Serescha zijn moeder het laatst\nhad gezien. Na dien tijd had hij niets meer van haar vernomen. In\nhetzelfde jaar was hij op school gekomen en leerde hij zijn makkers\nkennen en liefhebben. De droomen en herinneringen, die met zijn moeder\nin betrekking stonden, hielden hem na zijn ziekte niet meer bezig\nen hij beijverde zich zelfs zich er tegen te verzetten, daar hij er\nzich voor schaamde, dewijl hij ze wel gepast vond voor een meisje,\nmaar niet voor een jongen, die reeds de school bezocht. Hij wist,\ndat tusschen zijn vader en zijn moeder eene oneenigheid was ontstaan,\ntengevolge waarvan zij gescheiden waren, en hij trachtte zich aan\ndeze daadzaak te gewennen.\n\nToen hij zijn oom zag, die op zijn moeder geleek, werd het hem\nonbehagelijk te moede, want het deed in hem herinneringen ontwaken,\nwaarvoor hij zich schaamde. Het was hem te onaangenamer, omdat hij\nuit eenige woorden, die hij toen hij aan de deur wachtte gehoord\nhad, en uit de houding van vader en oom kon opmaken, dat juist over\nzijn moeder was gesproken. En om zijn vader niet te veroordeelen,\nmet wien hij leefde en van wien hij afhing, vooral echter om zich\nniet aan zijn gevoeligheid over te geven, die hij vernederend achtte,\npoogde hij dien oom, die gekomen was om zijn rust te verstoren, niet\naan te zien en niet aan datgene te denken, waaraan hij hem herinnerde.\n\nMaar toen Stipan Arkadiewitsch, die kort na hem heenging, hem buiten\nop de trap inhaalde, hem bij zich riep en vroeg, hoe hij in de\nschool de tusschenuren doorbracht, liet zich Serescha, omdat hem de\ntegenwoordigheid zijns vaders niet stoorde, met hem in een gesprek in.\n\n"Wij spelen nu altijd spoorweg," antwoordde hij. "Ziet u, dat wordt\nzoo gedaan: Twee gaan op een bank zitten, dat zijn de passagiers,\nen een staat op den bank, de anderen spannen zich er voor. of alleen\nmet de handen of met de gordelriemen. En dan gaat het door alle\nkamers. De deuren zijn al vooraf opengezet. Het moeilijkste is het\ndaarbij conducteur te zijn."\n\n"Dat is zeker degene die staat?" vroeg Stipan lachend.\n\n"Ja, daarbij moet men onbevreesd en vlug zijn, vooral als de anderen\nplotseling stilhouden of als iemand valt."\n\n"Ja, dat is geen gekheid," zeide Oblonsky en zag treurig in deze\nlevendige oogen, die geheel aan de moeder herinnerden, maar die niet\nmeer geheel kinderlijk onschuldig waren. Deze lieve jongen boezemde\nhem deernis in, en hoewel hij Karenin beloofd had niet met hem over\nAnna te spreken, kon hij dit toch niet nalaten.\n\n"Herinner je uw moeder nog?" vroeg hij plotseling.\n\n"Neen, ik herinner mij niet," antwoordde Serescha snel, werd purperrood\nen sloeg de oogen neder. Verder vermocht de oom niets uit hem te halen.\n\nSerescha\'s gouverneur vond een half uur later zijn kweekeling nog\nbij de trap en wist niet, of hij weende of ergens over mokte.\n\n"Heb je u gestooten of ben je gevallen?" vroeg hij. "Ik heb altijd\ngezegd, dat dit een gevaarlijk spel is. Ik zal het den directeur nog\nmoeten zeggen."\n\n"Als ik mij bezeerd had, zou niemand het merken; dat is wel zeker."\n\n"Wat scheelt er dan aan?"\n\n"Ach, laat mij! Of ik mij herinner of niet,--wat gaat hem dat\naan? Waarom zou ik mij herinneren? Laat mij met rust!" wendde hij\nzich niet tot zijn gouverneur, maar tot de geheele wereld.\n\nDat was de laatste herinnering van den zoon aan zijn moeder.\n\n\n\n\n\nXIV.\n\n\nStipan bracht, zooals altijd wanneer hij in Petersburg was, zijn tijd\nniet werkeloos door. Buiten het afdoen van zijne ambtsgelegenheden\nmoest hij zich in Petersburg ook, zooals hij zich uitdrukte, herstellen\nvan de dompige Moskousche lucht.\n\nMoskou was in weerwil van zijne cafes chantants en van zijn omnibussen\ntoch gelijk aan een stilstaand water. Dat gevoelde Oblonsky bij\nelke gelegenheid. Had hij eenigen tijd in Moskou in den schoot\nzijner familie doorgebracht, dan werd hij gedrukt naar lichaam en\ngeest en hij bespeurde, dat iets als bekrompen ploertachtigheid\nhem doordrong. Duurde zulk een verblijf geruimen tijd onafgebroken\nvoort, dan kwam hij zelfs zoover, dat hem de ontstemming zijner vrouw\nverontrustte, dat hij zich over de gezondheid en opvoeding zijner\nkinderen, over allerlei kleine beuzelingen en zelfs over zijn schulden\nbekommerde. Maar nauwelijks was hij te Petersburg en verkeerde hij in\nden kring, waarin hij leefde en niet vegeteerde, dan verdwenen dadelijk\nal de bedenkingen en bezwaren; zij versmolten als was voor het vuur.\n\nZijn vrouw ...? Nog heden had hij met vorst Tschatschenky gesproken;\ndeze had ook een vrouw en reeds volwassen kinderen, zoons in het\npagecorps, maar hij had daarbij nog een andere, illegitime familie,\nmet verscheiden kinderen; en hij had in deze familie ook zijn oudsten\nwettigen zoon ingeleid en achtte dat voor de ontwikkeling van zijn\nzoon zeer geschikt. Wat zou men van iets dergelijks in Moskou zeggen?\n\nKinderen? In Petersburg hinderden de kinderen hun vaders niet om\nongestoord te leven; zij werden op kostschool opgevoed, en de in\nMoskou algemeen heerschende meening, dat de kinderen alle weelde des\nlevens toekwam, bestond in Petersburg niet. Hier was men van gevoelen,\ndat ieder mensch verplicht is voor zich zelf te leven en wel zoo als\nhet een beschaafd mensch toekomt. Ook de ambtsdienst was hier niet\nzulk een onafgebroken, hopeloos zwoegen als in Moskou; hier was het\nvoldoende zich relatie\'s te scheppen, zijn persoon op den voorgrond\nte dringen--en men had zijn carriere gemaakt. Vooral echter werkte de\nPetersburger opvatting van geldelijke aangelegenheden geruststellend\nop Oblonsky. Bartujansky, die voor zijn levenswijze op grooten voet\njaarlijks ten minste vijftigduizend roebel moest verteren, had hem\ngisteren een behartigenswaardig woord daarover gezegd.\n\nNa het diner waren zij in een gesprek geraakt en Stipan Arkadiewitsch\nhad tot Bartujansky gezegd: "Ik geloof, dat je op goeden voet staat\nmet Mordwinsky; je zoudt mij een grooten dienst bewijzen, als je bij\nhem voor mij een goed woord wildet doen. Er is namelijk een post,\ndien ik gaarne bekomen zou; als medelid der agentuur...."\n\n"Daar zou ik toch niet naar staan. Wat zou je u in zulke\nspoorwegzaken met dien Jood inlaten!? Zooals je wilt, maar het is\niets afschuwelijks!"\n\nOblonsky had hem daarop niet geantwoord, dat het een levensvatbare\nzaak was, maar hij had geantwoord:\n\n"Ik heb geld noodig, ik heb niet genoeg om te leven."\n\n"Je leeft toch?"\n\n"Ik leef, maar de schulden...."\n\n"Wat zeg je? Schulden? Vele?" had Bartujansky deelnemend gevraagd.\n\n"Zeer veel. Twintig duizend."\n\nBartujansky had lustig gelachen.\n\n"Ach, gij gelukkig mensch! Ik heb anderhalf millioen schuld, meer\nniet, en leef toch voort en dat hindert volstrekt niet. De hoofdzaak\nis slechts er niet aan te denken."\n\nEn Stipan Arkadiewitsch was niet slechts door deze woorden,\nmaar ook door daadzaken van de juistheid dezer bewering overtuigd\ngeworden. Schiwalow had driehonderdduizend schuld en geen kopeke in\nzijn kas en hij leefde toch en nog bovendien, hoe? Graaf Kriwzow was\nreeds lang opgegeven en hij onderhield twee minnaressen. Petrowsky\nhad een vermogen van vijf millioen doorgebracht en leefde toch voort\nals vroeger en had een betrekking bij het ministerie van financien\ngevonden met twintigduizend roebel tractement.\n\nDat alles verlichtte en troostte Oblonsky. Maar ook physisch werkte\nPetersburg weldadig op hem. Het verjongde hem. In Moskou had hij\ndikwijls bezorgd een blik geworpen op zijn grijzend haar, had na het\nmiddagmaal een kort slaapje gedaan en zich uitgerekt, ging langzaam\nen zwaar ademhalend de trap op, verveelde zich met jonge vrouwen en\ndanste op de bals niet meer mede. In Petersburg gevoelde hij zich\nzoo opgewekt, alsof hij tien jaren jonger was geworden.\n\n"Oblomowschina, [13] marmottenleven, alles verdwijnt bij de goede\ndagen in Petersburg," zeide hij tot zich zelf.\n\nTusschen vorstin Betsy Twerskaja en Stipan Arkadiewitsch bestonden er\noude, zonderlinge betrekkingen. Oblonsky had haar altijd schertsend\nhet hof gemaakt en zeide haar schertsend de dubbelzinnigste dingen,\ndaar hij wist, dat dit haar best beviel. Toen hij haar den dag na zijn\ngesprek met Karenin bezocht, gevoelde hij zich zoo jong, dat hij in\nzijn hofmakerij en onzinnig gebabbel zonder het te willen reeds zoover\nwas gegaan, dat hij niet wist, hoe hij zich terug zou trekken, want\nzij beviel hem volstrekt niet en zelfs stond zij hem erg tegen. Maar\nhet gesprek had dien toon aangenomen, omdat hij haar zeer beviel,\nen hij was zeer blijde over de komst van vorstin Miagkaja, waardoor\naan het tete a tete een einde gemaakt werd.\n\n"Ah, is u dat?" zeide deze toen zij hem zag. "Hoe gaat het uw\narme zuster? U behoeft mij niet zoo aan te zien. Toen allen haar\nverguisden, allen die honderdmaal slechter zijn dan zij, vond ik,\ndat zij zeer goed had gehandeld. Ik kan het Wronsky niet vergeven,\ndat hij het mij niet heeft laten weten toen zij hier in Petersburg\nwaren. Ik zou haar bepaald hebben bezocht en zou overal met haar zijn\nrondgereden. Ik bid u, zeg haar, hoeveel ik van haar houd. Maar vertel\nmij ook iets van haar."\n\n"Haar positie is zeer pijnlijk...." begon Stipan Arkadiewitsch, die\nhaar woorden voor goede munt aannam, maar dadelijk viel de vorstin\nhaar gedachte vervolgend hem in de rede:\n\n"Zij heeft gedaan wat zoovelen doen, maar zij wilde niet bedriegen\nen heeft zeer goed gehandeld. Zij kon niets verstandigers doen dan\nuwen half gekken zwager--excuseer me--te verlaten. Allen zeggen,\ndat hij zulk een eminent man is, maar ik heb steeds gezegd, dat hij\nbekrompen en vervelend was. Nu echter, nu hij zich met gravin Lydia\nIwanowna en met dien Landau heeft ingelaten, zeggen allen, dat hij\nhalf waanzinnig is, en ofschoon het mij genoegen gedaan heeft te\nprotesteeren tegen hetgeen allen zeiden, kan ik nu toch toch niet\nanders dan met hen instemmen."\n\n"Maar verklaar mij eens een raadsel," zeide Stipan Arkadiewitsch:\n"Gisteren was ik bij hem om over mijn zuster te spreken en verlangde\neen beslissend antwoord. Dezen morgen ontving ik in plaats van een\nantwoord eene uitnoodiging van gravin Lydia Iwanowna voor heden avond."\n\n"Dat is duidelijk," antwoordde vorstin Miagkaja vroolijk: "Zij zullen\nLandau vragen, wat zij doen moeten."\n\n"Landau?" Wie is deze Landau?"\n\n"Wat? U kent Jules Landau den clairvoyant niet? Dat is ook een half\nwaanzinnige, maar van hem hangt het lot uwer zuster af. Dat komt van\nuw leven in de provincie, daar weet men van niets! Weet u, Landau\nwas in Parijs een winkelbediende en kwam eens bij een dokter. In\nde wachtkamer sliep hij in en begon in den slaap de zieken de\nmerkwaardigste voorschriften te geven. Kent u Juri Maledinsky, die\naltijd ziek is? Nu, diens vrouw hoorde van dezen Landau en bracht\nhem bij haar man. Hij genas hem werkelijk. Het komt mij wel voor,\ndat hij volstrekt niet hersteld is, want hij is nog even krachteloos\nals te voren, maar zij zelf gelooven aan hem en voerden hem met zich\nrond en brachten hem met zich hierheen naar Rusland. Hier werd hij\nnu door allen bestormd en een ieder kon hij genezen. Zoo heeft hij\nook gravin Lessabow genezen en zij heeft hem daarvoor in haar hart\nopgenomen, zoodat zij hem heeft geadopteerd."\n\n"Wat? Geadopteerd?"\n\n"Zooals ik zeg: _geadopteerd_. Hij is nu geen Landau meer, maar een\ngraaf Lessabow. Maar de zaak is nu deze: Ook gravin Lydia Iwanowna,\nvan wien ik veel houd, ofschoon het in haar hoofd niet richtig is,\nheeft zich nu geheel aan Landau vastgeklampt, en zonder hem neemt\nzij geen besluiten, noch in haar, noch in Karenins huis, en daarom\nligt het lot uwer zuster thans geheel in handen van dezen Landau,\nalias graaf Lessabow."\n\n\n\n\n\nXV.\n\n\nNa een goed diner en een ruim genot van cognac, die hij bij Bartujansky\ngedronken had, trad Stipan Arkadiewitsch slechts een weinig na den\nbepaalden tijd bij gravin Lydia Iwanowna binnen.\n\n"Wie is nog meer bij de gravin? De Franschman?" vroeg hij aan den\nportier.\n\n"Alexei Alexandrowitsch en graaf Lessabow," antwoordde deze op\nstuurschen toon.\n\n"Miagkaja heeft toch juist geraden," dacht Oblonsky, terwijl hij de\ntrap opklom. "Zonderling! Maar het was toch goed, wat nader met haar\nbevriend te worden, want zij heeft een grooten invloed. Als zij een\ngroot woord bij Promorsky voor mij doet, is alles in orde."\n\nBuiten het huis was het nog licht, maar in het kleine salon der gravin,\nwaar de rouleaux waren nedergelaten, brandden de lampen reeds.\n\nAan een ronde tafel onder een lamp zaten Alexei Alexandrowitsch en de\ngravin zacht met elkander te spreken. Aan de andere zijde der kamer\nstond een bleek, mager man, met glanzend schoone oogen, lang haar,\ndat tot op den kraag van zijn jas afhing, en spichtige beenen. Hij\nbeschouwde de portretten, die aan den wand hingen.\n\nNadat Oblonsky de huisvrouw en Karenin had gegroet, wendde hij zich\nonwillekeurig om naar dien zonderlingen persoon.\n\n"Monsieur Landau," zeide de gravin met een opvallend zachte stom en\nstelde beide heeren aan elkander voor.\n\nLandau zag haastig om en legde in Oblonsky\'s rechterhand een\nbewegelooze, vochtige, koude hand; toen trad hij dadelijk weer terug\nen ging in de beschouwing der portretten voort. De gravin en Alexei\nAlexandrowitsch zagen elkander beteekenisvol aan.\n\n"Het doet me genoegen u te zien, vooral vandaag," zeide de gravin,\nOblonsky een plaats naast Karenin aanwijzende. "Ik heb u hem als\nLandau voorgesteld," ging zij zacht met een blik op den Franschman\nen daarna op Karenin voort, "maar hij heet eigenlijk graaf Lessabow,\nzooals u wellicht weten zal. Maar hij houdt niet van dezen titel."\n\n"Ik heb er van gehoord," antwoordde Oblonsky. "Men zegt, dat hij\ngravin Lessabow geheel heeft genezen."\n\n"Zij was vandaag bij mij en, ach, zij is zoo te beklagen. Deze\nscheiding is voor haar verschrikkelijk. Het is zulk een slag voor\nhaar."\n\n"Hij vertrekt dus bepaald?" vroeg Alexei Alexandrowitsch.\n\n"Ja, hij keert naar Parijs terug. Hij heeft gisteren eene stem\ngehoord," antwoordde gravin Lydia met een blik op Oblonsky.\n\n"O, eene stem!" hernam Oblonsky, beseffende, dat hij in een gezelschap,\nwaar zulke vreemde omstandigheden voorkwamen, voorzichtig moest zijn.\n\nEr volgde een korte pauze, waarin de gravin zich met een fijn lachje\ntot Oblonsky wendde, alsof zij op het hoofdonderwerp van het gesprek\nwilde komen.\n\n"Ik ken u al lang, maar het doet mij genoegen u nader te leeren\nkennen. Les amis de nos amis sont nos amis. Maar om een vriend te zijn\nmoet men zich geheel in den zielstoestand des anderen verplaatsen,\nen ik vrees, dat u dat ten opzichte van Alexei Alexandrowitsch niet\ngeheel kunt doen. U zal begrepen waarvan ik spreek?" zeide zij en\nhief haar schoone, dweepende oogen tot hem op.\n\n"Eenigszins, gravin, geloof ik Alexei Alexandrowitsch\'s toestand te\nbegrijpen...." antwoordde Oblonsky, die niet volkomen begreep wat\nzij bedoelde en derhalve meende iets algemeens te moeten zeggen.\n\n"Met zijn uitwendige toestand heeft zich veranderd," zeide de gravin\nterechtwijzend, terwijl zij met een verliefden blik Karenin volgde,\ndie was opgestaan en naar Landau toetrad. "Zijn hart is veranderd,\ner is hem een nieuw hart gegeven en ik vrees, dat u zich niet genoeg\nin deze verandering heeft ingedacht."\n\n"Dat is te zeggen, in algemeene trekken kan ik mij deze verandering\nvoorstellen. Wij waren steeds met elkander bevriend en nu...." zeide\nOblonsky, terwijl hij met een teederen blik dien der gravin\nbeantwoordde en overlegde, met welken der beide ministers zij in nader\nbetrekking stond, om te weten bij wien hij haar verzoeken moest hem\naan te bevelen.\n\n"De verandering, die in hem heeft plaats gehad, heeft bij hem wel\nniet het gevoel van liefde voor den naaste kunnen verzwakken, maar\nintegendeel ze verhoogd en veredeld; maar ik vrees, dat u nog niet\nbegrijpt. Wil u geen thee?" vroeg zij met een blik op den bediende,\ndie de thee ronddiende.\n\n"Niet geheel, gravin. Zijn ongeluk...."\n\n"Ja, maar een ongeluk, dat voor hem tot het hoogste geluk geworden is,\ndoordat hij een nieuw hart heeft bekomen, dat van _Hem_ is vervuld,"\nzeide zij en zag Oblonsky zoetsappig aan.\n\n"Nu, geloof ik," dacht deze, "dat ik met mijn verzoek, om voor mij\nbij een van beiden een goed woord te doen, kan voor den dag komen."\n\n"O, zeker, gravin," antwoordde hij, "maar deze innerlijke veranderingen\nzijn van dien aard, dat geen mensch daar in kan dringen...."\n\n"Integendeel, men moet daarover spreken en elkander helpen."\n\n"Ja, zeker; maar er bestaat zulk een verschil van overtuiging en\nbovendien...." zeide hij met een zalvend lachje.\n\n"In zake der heilige waarheid kan er zulk een onderscheid niet\nbestaan."\n\n"U heeft gelijk, hoewel ... maar...." Stipan Arkadiewitsch zweeg\nverlegen. Hier deed zich een dilemma voor: hij moest rond-borstig\nzeggen, dat hij een vrijdenker was en dan zou zij niets voor hem doen,\nof hij moest haar wat voorhuichelen, dat hem even onaangenaam was.\n\n"Ik geloof, dat hij inslaapt," fluisterde Alexei Alexandrowitsch\ngeheimzinnig, terwijl hij weer bij de gravin kwam.\n\nStipan Arkadiewitsch keerde zich om. Landau zat bij het venster met\nden arm op de stoelleuning en het hoofd voorovergezonken. Toen hij\nde op hem gerichte blikken bemerkte, hief hij het hoofd op en zag\nhen aan, met een kinderlijk naief lachje.\n\n"Sla er geen acht op,\'" zeide de gravin en schoof Karenin een\nstoel toe. "Ik heb opgemerkt, dat de Moskouers, vooral de mannen,\nin godsdienstig opzicht zeer onverschillig zijn."\n\n"O neen, gravin," antwoordde Oblonsky; "ik geloof, dat de Moskouers\nden naam van het tegendeel hebben."\n\n"Maar gij zelf," merkte Karenin met een vermoeiden glimlach op,\n"gij schijnt mij tot de onverschilligen te behooren."\n\n"Is het mogelijk zoo te zijn!" riep de gravin uit.\n\n"Ik ben in deze dingen niet onverschillig, maar verkeer in afwachting,"\nzeide Oblonsky met zijn zachtste stem; "ik geloof, dat in dit opzicht\nmijn uur nog niet is gekomen."\n\nAlexei Alexandrowitsch en Lydia Iwanowna zagen elkander aan.\n\n"Wij kunnen niet weten, of het uur is gekomen of niet," zeide Karenin\ngestreng. "Niet daaraan mogen wij denken, of wij bereid zijn of niet;\nons heil komt niet door menschelijk overleg; het komt dikwijls ook\nniet over degenen, die er naar streven, maar ook over hen, die het\nniet gezocht hebben, zooals over Saulus."\n\n"Neen, ik geloof niet, dat nu reeds...." sprak Lydia Iwanowna, die\nde bewegingen van den Franschman gevolgd had. Landau was opgestaan\nen kwam bij hen.\n\n"Is \'t geoorloofd te hooren?" vroeg hij.\n\n"O ja, zeker! Ik wilde u slechts niet storen," antwoordde de gravin\nmet een teederen blik. "Ga bij ons zitten."\n\n"Men mag slechts zijn oogen niet opzettelijk sluiten om van het licht\nverstoken te blijven," ging Karenin voort.\n\n"Ach, als u de zaligheid kende, die wij smaken, terwijl wij Zijne\nbestendige tegenwoordigheid in onze harten gevoelen," zeide de gravin\nen lachte zalig.\n\n"Maar de mensch gevoelt zich dikwijls niet in staat zich tot deze\nhoogte te verheffen," antwoordde Oblonsky, die nog steeds met een\nlachje zijn onafhankelijkheid trachtte te verdedigen.\n\n"U wil zeggen, dat de zonden hem hierin verhinderen," zeide Lydia\nIwanowna; "maar dat is een dwaling. Voor den geloovige is er geen\nzonde; want van de zonde zijn wij verlost.... "Pardon!" viel zij\nzich zelf in de rede en zag een bediende aan, die met een briefje\nbinnen was gekomen en voor haar stond; zij las het briefje en gaf\nhet mondeling antwoord. "Zeg maar: morgen bij de grootvorstin," en\ntoen in haar gesprek voortgaande, zeide zij: "Voor de geloovigen is\ner geen zonde...."\n\n"Ja, maar het geloof zonder de werken is een dood geloof," merkte\nStipan Arkadiewitsch aan, die zich dit gezegde uit den catechismus\nmeende te herinneren en steeds glimlachte, hoewel hij gevoelde,\ndat het een onnoozel lachen was.\n\n"Zoo staat er in den brief van Jacobus," zeide Karenin, met een\nverwijtenden blik op de gravin, als wegens een zaak waarover te voren\nal gesproken was. "Hoeveel onheil heeft de valsche uitlegging dezer\nplaats reeds veroorzaakt. Niets verwijdert meer van het geloof dan\njuist zulk een uitlegging...."\n\n"Door zoogenaamde Gode welgevallige werken, door boete en vasten\nen dergelijke zijn ziel te redden," zeide de gravin, "dat is een\nbarbaarsche opvatting der monniken ... zooals het nergens in de schrift\nbedeeld is. En het is toch zooveel eenvoudiger en lichter," voegde zij\ner bij, terwijl zij Oblonsky met hetzelfde opwekkend lachje aanzag,\nwaarmede zij aan het hof de jonge dames, die door de nieuwe omgeving\nbeschroomd waren geworden, mettait a leur aise.\n\n"Wij zijn door Christus verlost, die voor ons geleden heeft, en slechts\ndoor het geloof worden wij gered," bevestigde Alexei Alexandrowitsch\nen bevestigde de uitspraak der gravin met zijn blik.\n\n"Vous comprenez l\'Anglais?" vroeg deze en, nadat zij een bevestigend\nantwoord had ontvangen, stond zij op en begon in het boekenkastje naar\neen boek te zoeken. "Ik zal u _Save and Happy_ of ook _Under the wing_\nvoorlezen," zeide zij en zag daarbij Karenin vragend aan. Toen zij\nhet boek gevonden had, zette zij zich neder en opende het. Hier is de\nweg aangewezen, waardoor men komt tot geloof en tot al dat geluk, dat\nde ziel bevredigt en dat meer is dan alle aardsch geluk. De geloovige\nkan niet ongelukkig zijn, want hij is niet alleen. "Ja," zeide zij en\nhield haar vinger op een plaats in het boek, terwijl zij zuchtte en\ndwepend voor zich uit zag: "Zoo werkt het ware geloof! U kent Marie\nSawin? Heeft u niet van haar ongeluk gehoord, dat zij haar eenig kind\nheeft verloren? Zij was volslagen wanhopig. En wat is geschied? Zij\nheeft dezen troost gevonden en kan nu God danken voor de ondergane\nbeproeving. Dat is het geluk, dat het geloof schenkt."\n\n"O ja, dat is veel...." zeide Oblonsky zeer tevreden, dat er gelezen\nzou worden; hij wenschte tijd te vinden om zich te bezinnen. "Maar,"\ndacht hij, "het is toch beter haar vandaag nog niets te verzoeken. Hoe\nkan ik het aanleggen om maar van hier te komen."\n\n"Het zal u wellicht vervelen?" vroeg de gravin tot Landau gewend. "U\nverstaat geen Engelsch, doch het is maar kort."\n\n"O, ik zal het wel verstaan," antwoordde Landau met hetzelfde lachje\nen sloot de oogen.\n\nAlexei Alexandrowitsch en Lydia Iwanowna zagen elkander veelbeteekenend\naan en de lectuur begon.\n\n\n\n\n\nXVI.\n\n\nStipan Arkadiewitsch was volkomen neergedrukt door deze geheel\nnieuwe en nimmer gehoorde redeneeringen. In het algemeen werkte het\nbonte Petersburger leven zeer opwekkend op hem, maar hij beminde en\nbegreep het slechts in de sferen, waartoe hij behoorde en die hem\nbekend waren; in deze hem vreemde sfeer daarentegen gevoelde hij\nzich beklemd, verlegen en begreep hij niets. Bij het aanhooren van\nde lectuur der gravin en, terwijl hij Landau\'s naieven of guitigen\nblik--hij wist niet welke de beteekenis was--op zich zag gevestigd,\nbegon hij spoedig een eigenaardige zwaarte in het hoofd te gevoelen.\n\nDe meest verschillende gedachten dwarrelden door zijn hersenen:\n"Marie Sawin verheugt zich er over, dat haar kind dood is.... Nu\nzou het aangenaam zijn eens te rooken ... om gered te worden behoeft\nmen slechts te gelooven; de monniken weten er niets van hoe men dat\naanvangt, maar gravin Lydia Iwanowna weet het.--Waarvan heb ik nu deze\nzwaarte in het hoofd? Van den cognac of omdat alles hier zoo zonderling\nis? Tot hiertoe, dunkt mij, heb ik mij goed gehouden, ik kan haar nu\nniet meer om iets verzoeken.... Men zegt, dat zij iemand dwingen om te\nbidden.... Als zij mij daartoe maar niet dwingen. Dat zou al te zot\nzijn.... Welk een onzin leest zij nu eigenlijk? Maar zij heeft een\ngoede uitspraak.... Landau--Lessabow.... Waarom is hij een Lessabow?"\n\nOblonsky gevoelde onophoudelijk, dat zijn kinnebakken zich wilden\nopenen om te geeuwen. Hij streek over zijn baard om zijn geeuwen\nte verbergen en trachtte zich te bedwingen. Maar onmiddelijk daarop\nbemerkte hij, dat hij al sliep en juist wilde beginnen te snorken. Hij\nkwam op hetzelfde oogenblik tot zich zelf, toen hij de stem der gravin\nhoorde zeggen: "Hij slaapt."\n\nStipan Arkadiewitsch verschrok en kwam tot bezinning. Hij zag zich\nbetrapt en gevoelde zich schuldig. Maar hij stelde zich dadelijk\ngerust toen hij bemerkte, dat de woorden "hij slaapt" niet hem, maar\nLandau hadden gegolden. De Franschman was even als Oblonsky ingeslapen,\nmaar deze slaap werd door zijn geloovige vrienden, vooral door gravin\nLydia met eerbied als iets verhevens beschouwd.\n\n"Mon ami," zeide zij fluisterend om den slapende niet te storen,\nterwijl zij behoedzaam de plooien van haar kleed opnam, tot\nKarenin--"mon ami, donnez lui la main. Vous voyez.... St!" fluisterde\nzij den juist weer binnenkomenden bediende toe: "er wordt niemand\nontvangen."\n\nDe Franschman sliep of deed alsof hij sliep en maakte, terwijl zijn\nhoofd tegen den stoel lag gezonken, met zijn afhangende hand zwakke\nbewegingen, alsof hij iets vangen wilde. Karenin stond op, trad\nnaderbij en legde zijn hand in die van den Franschman. Ook Oblonsky\nwas opgestaan en de oogen wijd openend om zich wakker te houden, zag\nhij nu den een dan den ander aan. Was dat alles werkelijkheid? Hij\ngevoelde, dat zijn hoofd meer en meer verward werd.\n\n"Que la personne qui est arrivee la derniere celle qui demande qu\'elle\nsorte--qu\'elle sorte!" sprak de Franschman met gesloten oogen.\n\n"Vous m\'excuserez, mals vous voyez.... Kom tegen tien uur terug,\nbeter nog morgen...."\n\n"Qu\'elle sorte!" herhaalde de Franschman ongeduldig.\n\n"C\'est moi--n\'est ce pas?" En toen Oblonsky een bevestigend antwoord\nontving, vergat hij, door het verlangen zich zoo spoedig mogelijk\nte verwijderen, geheel de aangelegenheid zijner zuster en datgene,\nwat hij de gravin had willen verzoeken, en ijlde op de teenen loopend\nde kamer en het huis uit als uit een verpest verblijf en de straat\nop, waar hij nog een poos met den koetsier der droschke praatte en\nschertste om zoo maar weer tot bezinning te komen.\n\nMaar eerst in den Franschen schouwburg, waar hij nog bij het laatste\nbedrijf binnenkwam, en bij een glas champagne gevoelde hij zich\nweder in de onontbeerlijke lucht terugverplaatst, maar volkomen wel\nte moede werd hij dezen geheelen avond niet.\n\nToen hij te huis was gekomen, vond hij een briefje van gravin\nBetsy. Zij schreef hem, dat zij zeer verlangde het gisteren met hem\nbegonnen gesprek ten einde te brengen en hem derhalve verzocht morgen\nby haar te komen. Toen hij dit las, nam zijn gezicht een onvergenoegde\nuitdrukking aan.\n\nHij was zeer slecht geluimd, wat hem anders zelden gebeurde, en\nkon in de eerste uren niet inslapen. Alles, waaraan hij dacht, was\nafschuwelijk, maar het afschuwelijkst en voor hem beschamendst was\nde herinnering aan den avond by gravin Iwanowna.\n\nDen volgenden dag ontving hij van Karenin een besliste weigering ten\nopzichte van de echtscheiding, en hij begreep, dat deze beslissing\nharen grond had in datgene, wat de Franschman gisteren in zijn\nwerkelijken of geveinsden slaap had gesproken.\n\n\n\n\n\nXVII.\n\n\nHitte en stof hadden voor Anna en Wronsky het oponthoud in Moskou,\nwaar de zon niet meer als in de lente scheen, maar als in den zomer\nbrandde, waar de boomen op de boulevards reeds bladeren hadden en met\nstof bedekt waren, onaangenaam doen worden; maar hoewel reeds lang\nbesloten weder naar Wasowijenskoije te verhuizen, bleven zij toch nog\nin Moskou voortwonen, want er werd in den laatsten tijd tusschen hen\ngeene overeenstemming gevonden.\n\nDe gespannen toestand, die hen scheidde, had volstrekt geen uitwendigen\ngrond, en alle pogingen om zich jegens elkander daarover te verklaren\nverergerden dien slechts. De grond daarvoor was van innerlijken aard,\nen wel bij haar gelegen in een vermeende waarneming van zijn verflauwde\nliefde en bij hem in het berouw, dat hij zich om harentwil in zulk\neen valsche positie had gebracht, dat zij hem, in plaats van ze te\nverlichten, nog verzwaarde.\n\nGeen van beiden sprak zich daarover genoegzaam uit, maar ieder\ngeloofde, dat de ander alleen in het ongelijk was, en beijverde zich\ndat den ander te bewijzen.\n\nNaar haar inzien waren al de gewoonten, inzichten en wenschen van\nzijn geheele wezen op vrouwenliefde gericht, en deze geheele liefde\nmoest haar alleen behooren. Maar nu was deze liefde verflauwd,\nderhalve moest hij een gedeelte daarvan op een andere vrouw hebben\novergedragen en daarom was zij ijverzuchtig. Zij was het echter\nniet op een bepaalde vrouw, maar slechts omdat zijn liefde verflauwd\nwas. Zonder een werkelijk voorwerp voor haar ijverzucht, zocht zij\nnaar zulk een, nu hier dan daar. Vandaag was zij ijverzuchtig op\nlichtzinnige vrouwen, die berucht waren en met wie hij uit hoofde\nvan betrekkingen uit vroeger dagen zoo licht in aanraking kon komen;\nmorgen op dames, die hij in gezelschappen ontmoeten kon; dan weder\nop zijn wensch, die zij zich verbeeldde te bestaan, om met haar te\nbreken en met een ander te trouwen. Vooral deze laatste ijverzucht\nkwelde haar het moest. Eenmaal, in een zwak oogenblik, had hij zich\nonvoorzichtig uitgelaten, dat zijn moeder hem zoo weinig kende, dat\nzij nog steeds plannen smeedde om hem met prinses Sorokin te doen\ntrouwen. Terwijl zij nu alles door haar gedachten liet gaan, wat zij\nvoor hem had opgeofferd, gevoelde zij steeds meer zijn onrecht en\nzijn harteloosheid. Van al het smartelijke, dat zij in haar toestand\nondervond, gaf zij hem de schuld. Dezen kwellenden toestand van hopen\nen vreezen in zwevende pijn, Karenins aarzeling en besluiteloosheid,\nhaar eenzame verlatenheid--alles schoof zij op zijn rekening. Als\nhij haar beminde, zou hij al lang de bezwaren van haar toestand\nbegrepen en haar daarvan verlost hebben. Ook daarvan, dat zij zich\nnog altijd te Moskou en niet op het land bevonden, droeg hij alleen\nde schuld. Hoe zij het ook wenschen mocht, hij wilde zich niet op\nhet land begraven; conversatie was voor hem behoefte on daardoor\nhad hij haar in dezen ondragelijken toestand gebracht, waarvan hij\nde bezwaren niet begreep. En eindelijk was het ook nog zijn schuld,\ndat zij zonder haar zoon moest leven.\n\nEn nu hield hij op haar te beminnen, nu zij alles had verloren! Zelfs\nde steeds zeldzamer wordende oogenblikken van teedere liefde\ntusschen hen stelden haar niet gerust; zij zag daarin slechts nog\neene uitdrukking zijner kalmte en zekerheid, die vroeger niet had\nbestaan en die haar nu vertoornde.\n\nWronsky van zijn zijde kon volstrekt niet begrijpen, waarom zij haar\nreeds zoo drukkend leven nog meer vergiftigde, waarom zij hem, die\ntoch voor haar al zooveel had opgeofferd, bestraffen en kwellen wilde,\ndaar hij toch nu evenals vroeger voortging haar in gedachten en daden\ngetrouw te blijven. Hij kon zich zelf en haar de fout niet vergeven,\ndat zij zich buiten den echt verbonden hadden. Eerst nu begreep hij\nden geheelen omvang van zulk een valschen stap. In werkelijkheid was\nzij in zijn macht, maar haar zwakheid en hulpeloosheid gaven haar een\nbuitengewone macht over hem; doch deze macht werd haar verleend door\nzijn eerlijkheid en teergevoeligheid. Maar deze macht misbruikte\nzij. "Ik ben slechts uw minnares, ge kunt mij verlaten," had zij\nzelfs tot hem gezegd; en alsof zij hem opzettelijk in verzoeking\nwilde brengen, daagde zij hem uit tot den strijd. Toegeven kon hij\nhaar niet in eene aangelegenheid, die zijn geheele leven betrof. Ook\nwas het niet te begrijpen _wat_ zij eigenlijk verlangde. Nu was het\niets onmogelijks, een afzien van alles wat hem belang inboezemde,\nwaardoor hij zich belachelijk zou maken, dan zijn onafgebroken\nverliefde nabijheid, zoodat hem dit, omdat het geeischt werd, bepaald\ntegenstond. Hoewel hij moest erkennen, dat zij in haar toestand\nuiterst beklagenswaardig was en dat men jegens haar zoo toegefelijk\nmogelijk zijn moest, vergat hij dit voornemen toch licht zoodra zij\nweder met elkander in betrekking kwamen. Haar onbillijkheid en haar\nlevendig besef, dat zij aan zijn willekeur was overgegeven, verdroot\nhem; zij noodzaakte hem tot verdediging en afwering en dan, door haar\nongerijmde, beleedigende uitvallen getergd, wond hij zich op en zeide\nhaar dingen, die beter waren niet gezegd te zijn. Buitendien was het\nnu steeds haar wensch zijn physisch welgevallen op te wekken, en dit\nkoketteeren met hem, deze bemoeiingen om door houding en kleeding\nindruk op hem te maken verkoelden hem, stieten hem meer van haar af\ndan dat ze hem aantrokken.\n\nHet was in het schemeruur. Anna was alleen en verwachtte zijn\nterugkomst van een diner met ongehuwde heeren; zij ging in zijn\nkabinet, waar men het gedruis der straten het minste hoorde, op\nen neder en dacht over de bizonderheden van den pas voorgevallen\nstrijd. Zij ging terug tot de aanleiding en kon het lang niet\ngelooven, dat een twist had kunnen ontstaan uit een onschuldig voor\nbeiden onverschillig gesprek. En toch was het zoo geweest. Hij had\nzich over de gymnasien voor meisjes vroolijk gemaakt en ze voor\novertollig verklaard, zij daarentegen had ze verdedigd. Hij had\nbovendien verachtelijk over de beschaving der vrouwen gesproken en\nde meening geuit, dat Hanna, de door Anna geprotegeerde Engelsche,\nvolstrekt niets van de physica behoefde te weten.\n\nDat had Anna verdroten; zij had daarin eene minachtende opmerking over\nhaar doen en streven gezien en zij antwoordde hem met een gezegde,\ndat de haar veroorzaakte smart weer moest vergelden.\n\n"Ik verwacht volstrekt van u niet meer, dat gij aan mijn gevoelen\ndenkt als iemand, die mij lief heeft," had zij gezegd.\n\nEn hij was rood geworden van ergernis en had iets onaangenaams\ngeantwoord. Haar antwoord had zij vergeten, maar hij had haar daarop,\nmet het blijkbaar oogmerk haar te kwetsen, gezegd:\n\n"Voor mij is inderdaad uwe voorliefde voor dit jonge meisje weinig\ninteressant en wel daarom, dat ze onnatuurlijk is."\n\nDeze wreedheid, waarmede hij de wereld verstoorde, die zij zich gebouwd\nhad om haar moeielijk leven te kunnen dragen, deze onbillijkheid,\nwaarmede hij haar van onoprechtheid en onnatuurlijkheid beschuldigde,\nhad haar opgewonden.\n\n"Het doet mij leed, dat slechts het ruwe en materieele u begrijpelijk\nen natuurlijk voorkomt," had zij geantwoord en was toen de kamer\nuitgegaan.\n\nToen hij nu daarop gisteravond weder bij haar was gekomen, hadden zij\nden gevoerden twist niet aangeroerd, maar beiden hadden het gevoel\ngehad, dat hij wel geeindigd, maar niet spoorloos voorbijgegaan was.\n\nHeden was hij den geheelen dag nog niet te huis gekomen en zij gevoelde\nzich zoo verlaten en de verwijdering tusschen hen drukte haar zoo\nzwaar, dat zij bereid was alles te vergeven en te vergeten, zich met\nhem te verzoenen, zich zelf aan te klagen en hem te verontschuldigen.\n\n"Ik zelf heb schuld. Ik was opgewonden, onverstandig, ijverzuchtig. Wij\nzullen ons met elkander verzoenen en naar het land vertrekken. Daar\nzal ik weer kalm en rustig zijn," zeide zij tot zich zelf.\n\n"Dat is onnatuurlijk," klonk haar plotseling weer het woord van\ngisteren in de ooren; maar de woorden beleedigden haar minder, dan\nveel meer zijn oogmerk om haar te kwetsen. "Ik weet, wat hij daarmede\nzeggen wilde: Het is onnatuurlijk, als men een eigen dochter heeft,\neen vreemde lief te hebben. Alsof hij de liefde der moeder voor de\nkinderen begrijpt! Mijn liefde voor Serescha, die ik om zijnentwil\nheb opgeofferd! Maar dit opzet om mij leed te doen! Neen, hij bemint\neene andere, anders is het niet verklaarbaar!"\n\nEn zij bemerkte, dat zij zich, terwijl zij zich wilde geruststellen,\nin denzelfden kring rondbewoog en nu weer op het punt stond tot haar\neersten toorn terug te keeren; toen verschrikte zij van zich zelf.\n\n"Is het dan niet mogelijk? Kan ik het werkelijk niet over mij\nverkrijgen?" En zij begon weer van voren af aan.\n\n"Het is waar, hij is eerlijk en bemint mij. Ook ik bemin hem en in\nde naaste dagen zal de scheiding komen. Wat wil ik dan meer? Ik moet\nkalmte, vertrouwen hebben, ik moet mij zoover overwinnen. Ja, als hij\nnu komt, wil ik hem zeggen, dat ik ongelijk heb, al heb ik ook gelijk,\nen dan willen we afreizen."\n\nToen, om niet verder te tobben en niet andermaal opgewonden te worden,\nschelde zij en beval de koffers te brengen, die zij pakken en mede\nnaar het land nemen wilde.\n\nTen tien ure kwam Wronsky.\n\n\n\n\n\nXVIII.\n\n\n"Nu heb je u geamuseerd?" vroeg zij, terwijl zij hem met vriendelijke\nen schuldbewuste houding te gemoet ging.\n\n"Als gewoonlijk," antwoordde hij, bij den eersten blik bespeurend,\ndat zij goed geluimd was.\n\nHij was reeds aan zulk een afwisseling harer gemoedsstemming gewoon,\nmaar verheugde zich er heden des te meer over, daar hij zelf goed\ngestemd was.\n\n"Wat zie ik? Dat is best!" zeide hij en wees op de koffers in de\nvoorkamer.\n\n"Ja, wij moeten weg. Ik was gaan wandelen en nu kwam het mij voor,\ndat het aangenaam zou wezen weder buiten te zijn. Er is toch niets,\ndat je hier terughoudt?"\n\n"Ik heb geen anderen wensch. Ik kom dadelijk terug en dan zullen\nwij het bespreken. Ik wil mij slechts omkleeden. Laat intusschen de\nthee brengen."\n\nHij ging in zijn kabinet.\n\nEr lag iets opvallends in zijn "dat is best," iets alsof hij tot een\nkind sprak, dat zijn caprices liet varen; de tegenstelling tusschen\nhaar verzoenlijken en zijn zelfbewusten toon was beleedigend, zoodat\neen oogenblik de begeerte bij haar opkwam zich tot den strijd voor te\nbereiden, maar zij beheerschte zich en volhardde in haar vriendelijke\nhouding.\n\nToen hij terugkwam, vertelde zij hem, hoe zij den dag had doorgebracht\nen besprak met hem haar reisplannen.\n\n"Weet je, het is als een inspiratie in mij opgekomen, waarom\nzouden wij op eene scheiding wachten? Dat is op het land toch ook\nonverschillig. Ik kan niet langer wachten. Ik wil niets hopen, niets\nmeer van scheiding hooren. Ik ben het met mij zelf eens geworden,\ndat dat op mijn leven volstrekt geen invloed zal hebben. Ben je dat\nook met mij eens?"\n\n"O ja," antwoordde hij en zag eenigszins ongerust in haar opgewonden\ngelaat.\n\n"Wat heb je daar gedaan? Wie waren er?" vroeg zij een poos daarna.\n\nWronsky noemde de gasten op. Het diner was uitstekend geweest, ook de\nwedren en al het overige; slechts kon men in Moskou niet buiten iets\nbespottelijks. Zoo was, onder andere, ook een dame opgetreden, de\nzwemonderwijzeres der koningin van Zweden, en had haar kunst getoond.\n\n"Wat? Zij heeft je wat voorgezwommen?" vroeg Anna ontevredend wordend.\n\n"Ja, in een rood zwempak. Maar zij was oud en leelijk. Derhalve\nwanneer zullen wLj vertrekken?"\n\n"Welk een zotte inval! Zwom zij dan zoo bizonder?" vroeg Anna, zonder\nhem te antwoorden.\n\n"Volstrekt niet bizonder. Ik zeg immers ook, dat zij afschuwelijk\nwas. Dus, wanneer dunkt je, dat we moeten afreizen?"\n\nAnna schudde het hoofd, alsof zij eene onaangename gedachte verdrijven\nwilde.\n\n"Afreizen? Waarheen? O ja! Hoe eer hoe beter. Morgen zullen we wel niet\ngereed zijn. Maar overmorgen." "Ja.... Neen! Wacht eens. Overmorgen\nis het Maandag; dan moet ik bij mama zijn," zeide Wronsky en werd\nverlegen; want nauwelijks had hij zijn moeder genoemd, of hij zag\nhaar opmerkzamen, argwanenden blik op zich gevestigd. Haar gelaat\nontgloeide en zij naderde hem. Het was nu niet meer de Zweedsche\nzwemonderwijzeres, die voor Anna\'s oogen opdaagde, maar prinses\nSorokina, die met gravin Wronsky een villa in de nabijheid van Moskou\nbewoonde.\n\n"Kun je er morgen niet heengaan?" vroeg zij.\n\n"Neen; de zaak, waarvoor ik er heen moet--haar volmacht en het\ngeld--kan ik morgen nog niet bekomen," antwoordde hij.\n\n"Als het zoo is, dan vertrekken wij in het geheel niet."\n\n"Waarom niet?"\n\n"Later vertrek ik niet. Maandag of nooit!"\n\n"Waarom dan?" vroeg Wronsky verwonderd; "dat heeft immers geen zin\nof reden."\n\n"Voor u heeft het geen zin of reden omdat ik je niets aanga, want\nje _wilt_ mij niet begrijpen. Het eenige, wat mij hier nog bond, was\nhet belang van Hanna--maar dat heb je onnatuurlijk genoemd. Je hebt\nimmers gezegd, dat ik mijn dochtertje niet liefheb en mij aanstelde,\nalsof ik van de Engelsche veel hield en dat dit onnatuurlijk was. Ik\nzou wel willen weten, welk leven hier voor mij natuurlijk zijn kon?"\n\nEen kort oogenblik kwam zij tot bezinning en verschrikte, dat zij\nhaar voornemen zoo ontrouw was geworden. Maar hoewel zij wist, dat\nzij zich te gronde richtte, kon zij zich niet onthouden hem te toonen,\ndat hij ongelijk had en dat zij zich niet aan hem wilde onderwerpen.\n\n"Dat heb ik nimmer gezegd. Ik heb slechts gezegd, dat ik van deze\nuwe plotselinge genegenheid geen begrip had."\n\n"Waarom wil jij, die toch zoo met je openhartigheid praalt, de waarheid\nniet zeggen?"\n\n"Ik heb geen onwaarheid gesproken en het doet me zeer leed, dat je\nmij niet acht," zeide hij zacht en bedwong den opkomenden toorn.\n\n"Met achting wil men de ledige plaats aanvullen, waar liefde zijn\nmoest. En als je mij niet meer bemint, was het beter en eerlijker,\ndat je het mij zeidet."\n\n"Neen, dat is onuitstaanbaar!" riep Wronsky uit en sprong van zijn\nstoel op. Hij ging voor haar staan en zeide langzaam, maar met een\nuitdrukking alsof hij nog veel te zeggen had: "Waarom, waarom stel\nje zoo mijn geduld op de proef? Alles heeft zijn grenzen."\n\n"Wat wil je daarmede zeggen?" riep zij uit en zag met schrik in\nzijn gelaat de uitdrukking van haat, die vooral in zijn dreigende,\ntoornige oogen vlamde.\n\n"Ik wil daarmede zeggen," begon hij, maar weerhield nog zijn\nwoorden. "Ik moet u vragen: wat wilt ge van mij?"\n\n"Wat kan ik willen? Je denkt, dat ik slechts den eenen wensch koester,\ndat ge mij niet zult verlaten," zeide zij, terwijl zij alles wel\nbegreep, wat hij niet had uitgesproken. "Maar dat staat in de tweede\nrij. Ik wil liefde en die is niet aanwezig. Derhalve is alles ten\neinde!"\n\nZij ging naar de deur.\n\n"Wacht! Wacht!" zeide Wronsky. Zijn wenkbrauwen waren donker\nsamengetrokken, als te voren, maar hij nam haar bij de hand. "Waar is\nhet eigenlijk om te doen? Ik heb gezegd, dat wij ons vertrek moeten\nverschuiven tot den derden dag, en jij hebt daarop geantwoord, dat\nik een leugenaar en oneerlijk man ben."\n\n"Ja, en ik herhaal, dat een man, die mij voor de voeten werpt, dat\nhij alles voor mij heeft opgeofferd," zeide zij, herinnerende aan\nden twist van den vorigen dag, "dat zulk een man nog erger is dan\noneerlijk: hij is een man zonder hart."\n\n"Neen, het geduld heeft zijn grenzen!" riep hij uit en liet haar\nhand los.\n\n"Het is duidelijk, hij haat mij," dacht zij en ging, zonder om te zien,\nzwijgend de kamer uit.\n\n"Hij bemint eene andere vrouw, dat is duidelijk," sprak zij bij zich\nzelf in haar boudoir. "Ik wil liefde, maar deze is er niet. Derhalve\nis alles uit--en ik moet er een einde aan maken. Maar hoe?" vroeg\nzij zich af en zette zich in den stoel voor den spiegel neder.\n\nZij ging in haar gedachten na, waarheen zij zich nu zou begeven,\nof naar de tante, bij wie zij was opgevoed, of naar Dolly of naar\nhet buitenland; zij vroeg zich, wat hij nu deed, waar hij was en of\ndeze oneenigheid beslissend, of een verzoening nog mogelijk zou zijn,\nwat nu haar vroegere Petersburger kennissen van haar zeggen zouden,\nwat Alexei Alexandrowitsch er van zou denken. Deze en andere gedachten\nvlogen haar door het hoofd; maar zij stond er niet bij stil. In het\ndiepst harer ziel lag eene andere, nevelachtige gedachte, die haar\nalleen belang inboezemde. Met de gedachte aan Karenin verbond zich bij\nhaar de herinnering aan den tijd van haar laatste bevalling, toen het\ngevoel: "ach, waarom ben ik niet gestorven?" haar niet verliet. Dit\ngevoel en die vraag van destijds herinnerde zij zich. Dat lag in haar\nziel, dat was een gedachte, die alleen alles oploste--ja! sterven!...\n\n"De schimp en de schande van Alexei en Serescha en mijn eigen\nontzettende smaad--alles wordt door den dood uitgedelgd. Ja,\nsterven! En hij zal berouw hebben, hij zal mij betreuren en beminnen\nen lijden om mijnentwil...."\n\nMet een bestendig lachje van medelijden met zich zelf zat zij daar\nin haar stoel en trok de ringen van de linkerhand om ze er weer aan\nte steken, terwijl zij zich levendig zijn gewaarwordingen na haar\ndood voorstelde.\n\nDaar naderden schreden, _zijne_ schreden. Alsof zij met haar ringen\nbezig was, wendde zij zich niet naar hem om.\n\nHij trad op haar toe, greep haar hand en sprak zacht:\n\n"Anna, laat ons dan overmorgen vertrekken, als je wilt. Ik ben tot\nalles bereid."\n\nZij zweeg.\n\n"Nu?" vroeg hij.\n\n"Je weet zelf...." zeide zij, doch in hetzelfde oogenblik was zij niet\nmeer in staat zich in te houden, maar brak in tranen uit. "Verlaat mij,\nverlaat mij!" sprak zij tusschen haar snikken. "Ik vertrek morgen\n... ik wil nog meer doen ... wat ben ik? Eene zedelooze vrouw! Een\nsteen om den hals! Ik wil je niet kwellen, ik wil het niet! Ik wil\nje vrij maken! Je bemint mij niet, je bemint eene andere!"\n\nWronsky bezwoer haar kalm te worden en verzekerde plechtig, dat er\nook niet een schaduw van grond voor haar ijverzucht bestond, dat hij\nnimmer had opgehouden en nimmer zou ophouden haar te beminnen en dat\nhij haar nu meer dan ooit beminde. "Anna, waarom je zelf en mij zoo\nte kwellen?" zeide hij en kuste haar handen.\n\nZijn gelaat drukte innige liefde uit en zij meende het geluid der\ntranen in zijn stem te hooren en het vocht daarvan op haar hand\nte voelen--en plotseling ging Anna\'s wanhopige ijverzucht in de\nhartstochtelijkste teederheid over. Zij omarmde hem en bedekte zijn\nhals, hoofd en handen met kussen.\n\n\n\n\n\nXIX.\n\n\nIn het gevoel eener volkomen verzoening ging Anna den volgenden\nmorgen dadelijk de voorbereidselen voor de afreis maken. Hoewel nog\nniet besloten, of zij Maandag of Dinsdag zou vertrekken--want de een\nwilde nu den ander toegeven,--maakte zij zich toch geheel voor de\nreis gereed.\n\nZij stond in haar kamer, over een open koffer gebogen, toen hij,\nreeds geheel gekleed, vroeger dan gewoonlijk bij haar binnentrad.\n\n"Ik rijd terstond weg naar mama. Het geld kan zij nog met Egarow wel\nnazenden, en morgen ben ik gereed," zeide hij.\n\nHoe goed geluimd zij ook was, de tocht naar het landhuis zijner moeder\nwas haar onaangenaam.\n\n"Neen, ik zelf zal dan niet gereed zijn," antwoordde zij en dacht\nte gelijk: "Dus was het hem toch wel mogelijk het zoo te schikken\nals ik wenschte.--Neen, schik het zooals je wilt. Ga in de eetkamer,\nik volg je dadelijk. Ik wil hier nog maar in een paar minuten eenige\nnuttelooze dingen terugleggen." En zij legde nog meer op den berg\nvan lappen en kleedingstoffen, die Annuschka reeds op de armen had.\n\nWronsky gebruikte juist zijn beefsteak, toen zij bij hem in de\nkamer kwam.\n\n"Je kunt niet denken hoe mij deze kamers tegenstaan," zeide zij\nen zette zich naast hem om een kop koffie te drinken. "Niets is\nafschuwelijker dan deze chambres garnies. Zij hebben geen uitdrukking\nen geen ziel. Deze pendules, deze gordijnen en tapijten--drukken\niemand als de nachtmerrie. Ik denk aan Wosdwijenskoje als aan het\nbeloofde land. Zendt je de paarden nog niet weg?"\n\n"Neen, zij zullen nakomen. Wil je uitrijden?"\n\n"Ik wilde naar Wilson en haar eenige japonnen brengen. Dus bepaald\nmorgen?" zeide zij met opgeruimde stem; maar plotseling veranderde\nhaar gelaat.\n\nWronsky\'s kamerdienaar was binnengekomen en zocht de kwitantie van\neen telegram uit Petersburg. Het was niets ongewoons, dat Wronsky een\ntelegram ontving, maar alsof hij voor haar iets verbergen wilde, zeide\nhij, dat de kwitantie in zijn kabinet lag en wendde zich snel tot haar:\n\n"Ja, morgen ben ik bepaald met alles gereed."\n\n"Van wie is dat telegram?" vroeg zij.\n\n"Van Stiwa. Ik wilde het je niet laten zien."\n\n"Waarom niet? Welk geheim kan Stiwa hebben?"\n\nWronsky riep den knecht terug en beval hem het telegram te brengen.\n\n"Ik wilde het je niet laten zien. Stiwa heeft altijd een hartstocht\nom te telegrafeeren. Wat geeft dat als er toch niets beslist is?"\n\n"Wegens de scheiding?"\n\n"Ja, maar hij wil nog nader schrijven. Tot hiertoe is hij niet\ngeslaagd. Hij belooft in den brief een beslissend antwoord. Je kunt\nhet zelf lezen."\n\nAnna nam met sidderende hand het telegram en las wat Oblonsky geseind\nhad. Aan het slot stond: "Er is weinig hoop. Zal het mogelijke en\nonmogelijke beproeven."\n\n"Ik heb je gisteren gezegd, dat scheiding of geen scheiding mij\ngeheel onverschillig zijn," zeide zij blozend. "Het was niet noodig\nhet voor mij geheim te houden." En zij dacht: "Evengoed kan hij ook\nzijn correspondentie met andere vrouwen voor mij geheim houden."\n\n"Jawschin wilde heden voormiddag met Woitow komen," zeide Wronsky. "Ik\ngeloof, dat hij Peszow alles heeft afgewonnen en nog meer dan hij\nbetalen kan; bijna zestigduizend roebel." "Neen," zeide zij, vertoornd,\nomdat hij met deze wending van het gesprek blijkbaar te kennen gaf,\ndat zij opgewonden was. "Waarom denk je, dat dit telegram mij dermate\nzou interesseeren, dat het voor mij geheim moest worden gehouden? Ik\nheb toch gezegd, dat ik daaraan volstrekt niet meer denken wil, en\nwensch ook, dat gij u daarvoor even weinig zult interesseeren als ik."\n\n"Ik interesseer mij daarvoor, omdat ik een zuiveren, klaren toestand\nwensch."\n\n"Die is niet gelegen in den uiterlijken vorm, maar in de liefde,"\nantwoordde zij, minder door zijn woorden dan door den toon van koele\nbezonnenheid, waarop hij sprak, bij toeneming opgewonden. "Waarom is\ndat je wensch?"\n\n"Mijn hemel! Al weder deze liefde!" dacht hij en fronste het voorhoofd.\n\n"Je weet waarom. Voor u en voor de kinderen, die wij hebben kunnen,"\nzeide hij.\n\n"Wij zullen geene kinderen hebben."\n\n"Dat zou jammer zijn!"\n\n"Derhalve voor de kinderen is het noodig! Aan mij denk je niet." Zij\nhad vergeten of niet gehoord, dat hij gezegd had: "voor u en de\nkinderen."\n\nDe vraag, of zij kinderen hebben zouden, was reeds lang een teeder\npunt tusschen hen. Zijn wensch om kinderen te hebben verklaarde zij\ndaarmede, dat hij haar schoonheid voor niets rekende.\n\n"Ach, ik heb ook gezegd: voor u; het meeste voor u!" hernam hij met\neen verdrietig gelaat, "daar ik overtuigd ben, dat je opgewondenheid\nmeest veroorzaakt wordt door de onzekerheid van je toestand."\n\n"Ja, nu veinst hij niet meer en zijn koele onverschilligheid komt te\nvoorschijn," dacht zij; zij had op zijn woorden geen acht gegeven en\nzag nu in zijn oogen den koelen rechter, die haar onderzoekend aanzag.\n\n"Dat is de oorzaak niet," zeide zij, "en ik begrijp volstrekt niet,\nhoe je de oorzaak van mijn vermeende opgewondenheid kunt zien in de\nomstandigheid, dat ik geheel in je macht ben. Wat is er dan in mijn\ntoestand onklaar en onzeker? Integendeel...."\n\n"Ik betreur het, dat je mij niet wilt begrijpen," viel hij haar in\nde rede, met den wensch zijn gedachten haar volkomen duidelijk te\nmaken. "Die onzekerheid bestaat juist daarin, dat je mij als vrij,\nals niet gebonden beschouwt...."\n\n"Daaromtrent kun je volkomen gerust zijn," antwoordde zij en begon,\nterwijl zij zich van hem afwendde, haar koffie te drinken. Zij\nbracht het kopje aan den mond en nadat zij een teug had genomen,\nzag zij Wronsky aan en bemerkte duidelijk, dat haar houding van\nonverschilligheid hem verdroot. Zij zette het kopje weer neder.\n\n"Het is mij onverschillig, hoe je moeder over mij denkt en welke\nhuwelijksplannen zij voor je smeedt."\n\n"Daarvan spreken wij nu niet."\n\n"Ja wel! En geloof mij, elke vrouw zonder hart, zij mag oud of\njong zijn, zij mag je moeder of een andere zijn, is mij volmaakt\nonverschillig."\n\n"Anna, ik bid je mijn moeder te respecteeren."\n\n"Eene vrouw, wier hart niet kan gevoelen, waarin het geluk en de eer\nvan haar zoon zijn gelegen, zulk eene vrouw heeft geen hart."\n\n"Ik herhaal mijn verzoek om van mijn moeder, die ik vereer, niet zoo\nverachtelijk te spreken," zeide hij, terwijl hij de stem verhief en\nhaar ernstig aanzag.\n\nZij antwoordde niet, maar mat hem met de oogen. Zij herinnerde zich\ntot in kleinigheden het verzoeningstooneel van den vorigen dag en\nzijn hartstochtelijke teederheid.\n\n"Dezelfde liefkozingen heeft hij ook aan andere vrouwen verspild\nof hij wil en zal het doen!" dacht zij en, terwijl zij hem met een\ntoornigen blik aanzag, voegde zij er luid bij:\n\n"Je houdt volstrekt niet van je moeder, dat is niets dan een phrase\nen nog eens een phrase!"\n\n"Als het zoo gesteld is, moet men...."\n\n"... Een besluit nemen, en ik ben besloten," antwoordde zij en\nwilde gaan. Maar op hetzelfde oogenblik werd de deur geopend en trad\nJawschin binnen.\n\nAnna beantwoordde zijn groet en bleef in de kamer. Zij onderdrukte\ndadelijk den opgekomen storm in haar binnenste, nam weer plaats en\ntrad met haar gast in gesprek.\n\n"Hoe staat het met de schuld? Zou ze u betaald worden?" vroeg zij.\n\n"Alles zal ik wel niet bekomen," antwoordde hij. "Woensdag vertrek\nik. Wanneer reist u af?"\n\n"Ik denk overmorgen," antwoordde Wronsky.\n\n"Je hebt dat al zoo lang voorgenomen, dat ik denk, dat je ook ditmaal\nniet wegkomt."\n\n"Daarvan ben ik zelfs overtuigd," zeide Anna en zag daarbij Wronsky\nmet een blik in de oogen, die beteekende: vat dit kalm gesprek niet\nop als een bewijs van de mogelijkheid eener verzoening.\n\n"Heeft u geen medelijden met den ongelukkigen schuldenaar?" wendde\nzij zich tot Jawschin.\n\n"Ik heb dit mij zelf nooit gevraagd, Anna Arkadiewna. Mijn geheel\nvermogen draag ik hier" en hij wees op zijn borst. "Heden ben ik\neen rijk man, maar ga ik in de club, dan kom ik van avond misschien\nals een bedelaar terug. Hij, die zich met mij aan de speeltafel zet,\ndoet ook zijn uiterste best om mij het vel over de ooren te halen. Zoo\nkampen wij met elkander en juist daarin bestaat het genoegen."\n\n"Maar als u getrouwd was," zeide Anna, "hoe zou uw vrouw dan te\nmoede zijn?"\n\nJawschin lachte.\n\n"Om die reden ben ik ook ongetrouwd en zal het ook blijven."\n\n"En Helsingfors?" zeide Wronsky lachend en zag daarbij Anna aan, die\nook lachte. Hun blikken ontmoetten elkander, maar Anna\'s gelaat nam\ndadelijk een koele, terughoudende uitdrukking aan, alsof zij zeggen\nwilde: "Niet vergeten! Tusschen ons blijft het onveranderd."\n\n"Was u werkelijk eenmaal verliefd?" vroeg zij Jawschin.\n\n"O, mijn God, hoe dikwijls! Maar begrijp mij wel: Altijd zoo, dat ik\ner de speeltafel niet om verzuimde."\n\n"Maar hoe was het met die, daar te ...?" Zij wilde vragen: "te\nHelsingfors," maar zij wilde dit woord niet herhalen, omdat Wronsky\nhet reeds had uitgesproken.\n\nOp dit oogenblik trad Woitow binnen, die Wronsky\'s hengst wilde\nkoopen. Anna stond op en verliet met onverschillig voorkomen de kamer.\n\nVoor Wronsky wegreed, zocht hij Anna nog eenmaal op. Toen zij zijn\nschreden hoorde, nam zij een boek en deed alsof ze las.\n\n"Wat wensch je?" vroeg zij in het Fransch.\n\n"Ik zoek naar Gambetta\'s stamlijst; ik heb hem verkocht," antwoordde\nhij op een toon, die meer dan woorden duidelijk uitdrukte: "Tot eene\nuitlegging heb ik geen tijd, ook zou het tot niets leiden."\n\n"Ik heb niets tegen haar misdaan," dacht hij. "Wil zij zichzelf\nstraffen, tant pis pour elle."\n\nToen hij reeds wilde heengaan, scheen het hem alsof zij iets gezegd\nhad en een plotseling medelijden met haar doordrong zijn hart.\n\n"Was is het Anna?" vroeg hij.\n\n"Ik? Niets!"\n\n"Tant pis!" dacht hij weder en werd plotseling weer koel, keerde zich\nom en verliet de kamer. Toen hij in deur gekomen nog een blik in de\nkamer wierp, zag hij in den spiegel haar bleek gelaat en hoe haar\nlippen beefden. Hij had behoefte haar een vriendelijk woord te zeggen,\nmaar het was te laat, hij bevond zich al buiten de deur voor hij een\naanknoopingspunt had kunnen vinden.\n\nHij bracht den geheelen dag buitenshuis door en toen hij laat in den\navond terugkeerde, zeide het dienstmeisje hem, dat haar meesteres\nhoofdpijn had en hem liet verzoeken niet bij haar te komen.\n\n\n\n\n\nXX.\n\n\nNog nimmer was er een dag verloopen zonder dat zij een te voren\ngevoerden twist hadden bijgelegd. Heden was dit voor de eerste maal\nniet geschied. Het was de openbare erkentenis eener sterker geworden\nverkoeling hunner gevoelens voor elkander.\n\nHoe kon hij haar bij de binnenkomst, toen hij naar het attest\nvan het paard zocht, zoo aanzien, haar, wier hart bijna van\nvertwijfeling brak? En met een onverschillig, kalm gelaat kon hij\nhaar voorbijgaan! O, hij was niet slechts jegens haar verkoeld, neen,\nhij haatte haar, dat was duidelijk, hij beminde eene andere.\n\nEn terwijl zij zich alle door hem gesproken harde woorden in het\ngeheugen terugriep, dacht zij er nog de woorden bij, die hij haar\nblijkbaar had willen zeggen, en zoo wond zij zich meer en meer op.\n\n"Ik houd je niet vast," had hij kunnen zeggen. "Je hebt u van uw man\nniet laten scheiden, waarschijnlijk om tot hem terug te keeren. Zoo\nkeer maar terug. Als je geld noodig hebt, zal ik het je geven. Hoeveel\nroebel heb je noodig?"\n\nZulke wreede woorden, die een ruw mensch slechts had kunnen bezigen,\nlegde zij hem in haar verbeelding in den mond en, alsof hij ze\nwerkelijk had gesproken, vergaf zij ze hem niet. En onmiddellijk\ndaarop zeide zij weer tot zich zelf:\n\n"Maar was het niet eerst gisteren, dat hij mij liefde zwoer, dat hij\nzich een eerlijk en teedergevoelig man betoonde? En hoe dikwijls heb\nik niet gevreesd en getwijfeld om een beuzeling!"--\n\nZoo bracht Anna dezen geheelen dag (met uitzondering van een bezoek\nvan een paar uren bij Wilson) in twijfel door, of alles ten einde was\nof dat nog uitzicht op verzoening bestond, of wel of het niet beter\nwas, dat zij dadelijk vertrok zonder hem nog eenmaal te zien. Zij\nverwachtte hem den geheelen dag, maar toen zij \'s avonds haar kamer\nbinnentrad en het dienstmeisje het vorengenoemde bevel gaf, dacht zij:\n"Komt hij in weerwil daarvan toch, dan beteekent het, dat hij mij nog\nbemint; komt hij echter niet, dan is alles geeindigd en dan moet ik\nbesluiten iets te doen...."\n\nZij had het geluid van een wegrijdend rijtuig gehoord, zij\nhoorde hem schellen, hoorde zijne schreden en zijn gesprek met het\ndienstmeisje--hij geloofde haar, vroeg niets verder en ging naar zijn\nkamer--derhalve: alles was geeindigd!\n\nEn als het eenige middel om de liefde in zijn hart weer op te wekken,\nhem te straffen en in dezen strijd, door een boozen demon bij hen\nverwekt, te overwinnen--rees de dood haar levendig voor oogen.\n\nNu was alles haar onverschillig: of zij naar Wosdwijenskoje vertrokken\nof niet, of zij van haar man de toestemming tot scheiding verkreeg\nof niet,--dat alles was niet meer noodig.\n\nSlechts een ding was noodig: hem te straffen!\n\nToen zij nu haar gewone hoeveelheid opium ingoot en de gedachte bij\nhaar opkwam, dat zij slechts het geheele fleschje behoefde uit te\ndrinken om te sterven, scheen haar dat zeer licht en eenvoudig, en\nzij begon zich met genot aan de gedachte over te geven, hoe hij zich\nkwellen, berouw gevoelen en haar nagedachtenis liefhebben zoude. Zij\nlag in het bed met open oogen, het schijnsel van het ten einde\nbrandend licht viel op de figuren van het plafond, waarop zij haar\nblik had gericht en dat gedeeltelijk beschaduwd werd door het nabij\nhet bed staande kamerschut. Zij stelde zich levendig zijn berouw voor,\nzij hoorde hem zeggen: "Hoe heb ik haar zulke wreede woorden kunnen\ntoevoegen? Hoe kon ik de kamer verlaten, zonder haar een woord toe te\nspreken! En nu is zij niet meer! Zij is voor altijd heengegaan! Zij\nis daar, waar...."\n\nPlotseling begon de schaduw van het kamerschut te bewegen en bedekte\nde plafond-ornementen, andere schaduwen van de tegenovergestelde\nzijde zweefden ze tegen; toen verdwenen ze allen in een oogenblik,\nmaar daarop vereenigden zij zich weder, bewogen zich en vloeiden\nsamen tot een zwart, ondoordringbaar duister.\n\n"Dat is de dood!" dacht zij en zulk een ontroering greep haar aan,\ndat zij een geruime poos niet begrijpen kon, waar zij was, en lang te\nvergeefs met sidderende handen naar een lucifer zoeken moest voor zij\ndien vond, om een ander licht in plaats van het uitgegane te ontsteken.\n\n"Neen! liever al het andere! Slechts leven! Ik bemin hem immers en\nhij bemint mij! Dat is nu eenmaal geweest en zal voorbij zijn!" sprak\nzij en voelde, omdat zij weer tot het leven ontwaakt was, tranen\nvan vreugde over haar wangen vloeien. En om zich van haar gevoel van\nangst te bevrijden, stond zij snel op en ging naar Wronsky\'s kabinet.\n\nHij sliep vast. Zij trad naar hem toe, liet het licht op zijn gelaat\nvallen en zag hem lang aan. Nu, nu hij sliep, beminde zij hem zoo,\ndat zij bij zijn aanblik de tranen van teederheid niet kon weerhouden,\nmaar zij was overtuigd, dat als hij mocht ontwaken, hij haar met een\nkoelen blik, die toonde dat hij van zijn recht bewust was, zou aanzien,\nen dat zij hem, voor zij van liefde kon spreken, toch eerst zou moeten\nbewijzen, hoezeer hij tegenover haar ongelijk had. Zonder hem derhalve\nte wekken, keerde zij naar haar kamer terug en na een tweede dosis\nopium viel zij eindelijk in een niet verkwikkenden halven slaap,\nwaarin zij niet ophield haar bewustheid te behouden.\n\nIn den morgenstond overviel haar een zware nachtmerrie, waaraan zij\nreeds voor haar vereeniging met Wronsky gedurende den slaap had te\nlijden gehad, zoodat zij daardoor ontwaakte. Zooals vroeger zag zij\neen oud klein mannetje met een stoppeligen baard; hij stond op haar\nborst over een ijzer gebukt, dat hij hanteerde, terwijl hij geheel\nonzinnige Fransche woorden voor zich heen mompelde, en zij voelde,--en\ndit vervulde haar juist met ontzetting--dat hij boven haar hoofd een\nverschrikkelijk werk met dit ijzer verrichtte, zonder haar op te merken\nof zich over haar te bekommeren. Zij ontwaakte badende in koud zweet.\n\nTerwijl zij zich oprichtte, herinnerde zij zich als in een nevel\ngehuld den dag van gisteren.\n\n"Wij hebben, zooals reeds meermalen, met elkander getwist. Ik heb\nhem laten zeggen, dat ik hoofdpijn had, en hij is niet bij mij\ngekomen. Morgen vertrekken wij; ik moet hem zien en mij voor de\nreis gereedmaken."\n\nToen zij vernam, dat hij nog in zijn kabinet was, ging zij daar\nheen. Het salon doorgaande, hoorde zij een rijtuig voorkomen. Zij\nzag uit het venster, haar blik viel op een coupe, waaruit een jong\nmeisje met een lila-hoed op zich naar buiten boog; het sprak eenige\nbevelende woorden tot den bediende, die aan de deur schelde.\n\nNaast het salon klonken Wronsky\'s schreden. Hij liep haastig de trap\naf. Anna zag weer uit het venster. Hij ging juist de buitentrap af\nen trad naar het rijtuig. Het jonge meisje met den lila-hoed gaf hem\neen pakket. Wronsky zeide haar lachend eenige woorden. Het rijtuig\nreed weer weg en hij liep snel de trap op.\n\nDe nevel, die tot hiertoe haar geheele ziel omhulde, was plotseling\nverdwenen. Haar gevoel van gisteren omklampte weer met vernieuwde\nsmart haar hart. Zij kon nu niet begrijpen, hoe zij zich zoo diep\nhad kunnen vernederen, nog een dag bij hem, in zijn huis, te vertoeven.\n\nZij trad zijn kabinet binnen om hem haar besluit mede te deelen.\n\n"Vorstin Sorakin en haar dochter waren zooeven voor de deur en hebben\nmij het geld en de papieren van mama gebracht," zeide hij. "Gisteren\nkon ik ze nog niet bekomen. Hoe is het met je hoofdpijn? Is het\nbeter?" vroeg hij kalm. Maar hij vermeed het haar aan te zien en de\ndonkere, ernstige uitdrukking van haar gelaat te bemerken.\n\nZij zag hem zwijgend, opmerkzaam aan, terwijl zij midden in de kamer\nstond. Hij zag op, fronste een oogenblik het voorhoofd en ging toen\nvoort verder den brief te lezen. Zij wendde zich om en ging langzaam\nnaar de deur. Hij kon haar terugroepen, maar zij kwam tot aan de deur,\nhij zweeg nog steeds en niets dan het ritselen van het papier was\nte hooren.\n\n"Ja! A propos!" zeide hij nu, terwijl zij reeds in de deur stond:\n"Morgen reizen wij dus bepaald af, niet waar?"\n\n"Gij, maar ik niet!" antwoordde zij.\n\n"Dat wordt onverdragelijk!..."\n\n"Gij ... gij zult er berouw over hebben!" sprak zij en ging heen.\n\nVerschrikt over den wanhopigen toon, waarop zij deze woorden gesproken\nhad, sprong hij op en wilde haar volgen, maar hij bedacht zich,\nging weer zitten en beet op de tanden, terwijl zijn voorhoofd zich\nrimpelde. Deze naar zijn meening zoo bovenmate ongepaste bedreiging\nvertoornde hem.\n\n"Alles heb ik beproefd," dacht hij, "slechts dit eene blijft mij nog\nover: op niets acht te slaan." En hij ging zich gereed maken om naar\nzijn moeder te gaan, die nog een volmacht moest onderteekenen.\n\nZij hoorde zijn schreden in zijn kabinet en in de eetzaal. Bij het\nsalon stond hij een oogenblik stil, doch hij wendde zich niet naar\nhaar boudoir, maar gaf slechts bevel het verkochte paard aan Woitow\naf te leveren. Toen hoorde zij het rijtuig voorkomen, de huisdeur werd\ngeopend, hij ging naar buiten. Maar hij kwam weer in den gang terug en\ner ijlde iemand naar boven. Het was de bediende, die de handschoenen\nhaalde, welke hij had vergeten. Zij ging naar het venster en zag, hoe\nhij, zonder op te zien, de handschoenen aannam, met de hand den rug\nvan den koetsier aanraakte en hem iets zeide. Zonder een blik naar\nhet venster, zette hij zich op zijn gewone wijze in het rijtuig,\nsloeg het eene been over het andere, trok de handschoenen aan en\nverdween in een oogenblik achter den naasten hoek der straat.\n\n\n\n\n\nXXI.\n\n\n"Hij is weg,--het is ten einde!" sprak Anna nog aan het venster\nstaande. En een kille ontsteltenis greep haar aan zooals des\nnachts bij het uitgaan van het licht en onder de verschrikkelijke\nnachtmerrie. "Neen! dat kan niet zijn!" riep zij uit, liep met driftige\nschreden de kamer door en trok heftig aan de schel. De eenzaamheid\nwas haar zoo verschrikkelijk, dat zij den bediende niet afwachtte,\nmaar te gemoet ging.\n\n"Informeer eens, waar de graaf is heengereden," zeide zij.\n\nDe man antwoordde, dat hij zich naar de stallen had laten brengen.\n\n"Mij is bevolen," voegde hij er bij, "u te zeggen, dat, ingeval u\nwenschte uit te rijden, het rijtuig zou terugkeeren."\n\n"Goed. Wacht hier! Ik zal een paar regels schrijven. Zend Michael\ndadelijk naar de stallen."\n\nZij zette zich neder en schreef:\n\n"Ik heb schuld. Keer terug; wij moeten tot een verklaring komen. Kom\nom Gods wil, ik ben bevreesd."\n\nZij verzegelde het briefje, gaf het den knecht en in haar vrees om\nalleen te zijn verliet zij de kamer en begaf zich naar haar dochtertje.\n\nDe roodwangige kleine zat aan de tafel en sloeg geweldig met een\nstop op het tafelblad, terwijl zij met haar zwarte oogen haar moeder\naankeek. Deze beantwoordde eene vraag der Engelsche, door te kennen\nte geven, dat zij zich weer wel gevoelde en dat zij morgen naar het\nlandgoed zouden vertrekken; toen zette zij zich naast het kind neder en\nbegon voor hetzelve de stop op de waterkaraf rond te draaien. Maar het\nluid, helder klinkend lachen van het kind, de beweging der wenkbrauwen,\nherinnerden haar zoo levendig aan Wronsky, dat zij, om niet in tranen\nuit te barsten, opstond en de kamer verliet.\n\n"Is het mogelijk? Is alles ten einde? Neen, hij zal terugkeeren! Maar\nhoe zal hij mij dan dien vriendelijken lach, zijn geheele\nblijde opgewektheid, nadat hij met _haar_ had gesproken, kunnen\nverklaren? Maar al verklaart hij ze niet genoegzaam, ik wil hem toch\ngelooven. Als ik hem niet geloof, blijft mij slechts dat eene over,\nen dat wil ik niet."\n\nZij zag op de pendule. Er waren slechts twaalf minuten verloopen.\n\n"Nu moet hij mijn briefje al ontvangen hebben en komt terug. Nog maar\ntien minuten.... Maar als hij nu eens niet komt? Neen, dat kan niet\nzijn. Hij mag mijn beschreide oogen niet zien. Ik zal mij wasschen. En\nmijn coiffure? Heb ik mij niet gefriseerd?" Zij kon het zich niet\nherinneren. Zij trad voor den kapspiegel. Het haar was opgemaakt,\nmaar wanneer? Zij herinnerde het zich niet.\n\n"Wie is dat?" dacht zij toen zij haar gelaat aanschouwde, waar\nuit een paar ontstoken, zonderling gloeiende oogen haar verschrikt\naanzagen. "Dat ben ik toch," begreep zij, en terwijl zij zich verder\nbeschouwde, voelde zij zijn kussen in haar nek; zij trilde en bewoog\nde schouders. Toen bracht zij haar hand aan de lippen en kuste ze.\n\n"Wat is dat? Word ik dan waanzinnig?" En zij ijlde naar de slaapkamer,\nwaar Annuschka juist bezig was op te ruimen.\n\n"Annuschka," zeide zij, ging voor het meisje staan en zag haar aan,\nzonder te weten wat zij zeggen wilde.\n\n"U wil naar Darja Alexandrowna rijden?" antwoordde het meisje, alsof\nzij haar verstaan had.\n\n"Tot Darja Alexandrowna? Ja, daar wil ik heen. Vijftien heen, vijftien\nterug.... Hij komt dadelijk." Zij haalde het horloge te voorschijn\nen zag er op. "Maar hoe kon hij heengaan en mij in zulk een toestand\nachterlaten? Hoe kan hij leven zonder met mij verzoend te zijn?"\n\nZij ging naar het venster en zag naar de straat. Volgens den tijd\nhad hij al terug kunnen zijn. Maar haar berekening kon onjuist zijn,\nen zij begon weer de minuten te tellen en na te denken wanneer hij\nvertrokken was.\n\nOp het oogenblik dat zij op de pendule toeging om er haar horloge\nmede gelijk te zetten, kwam een rijtuig voor. Zij zag uit het\nvenster. Het was zijn kales, maar niemand kwam de trap op en beneden\nhoorde zij geen stem. De bode, dien zij had gezonden, was met de\nkales teruggekeerd. Zij ging hem tegen. Hij had den graaf niet meer\naangetroffen; deze was naar het Nischnegorodsche station gereden.\n\n"Wat wil je nog?" vroeg zij op barschen toon den teruggekeerden\nMichael, die haar het briefje toehield, "ach ja, hij heeft het niet\nmeer in handen gekregen," herinnerde zij zich. "Rijd met dit briefje\nnaar de villa van gravin Wronsky; je kent het huis toch? en wacht\nop antwoord."\n\n"Wat zal ik er echter doen?" dacht zij. "Ja, ik rijd naar Dolly,\ndat is waar. Anders word ik krankzinnig. Ik kon evenwel ook nog\ntelegrafeeren!"\n\nEn zij schreef het telegram.\n\n"Ik moet haar noodig spreken. Kom dadelijk terug."\n\nZij verzond onmiddellijk het telegram en begon zich toen te verkleeden.\n\nToen zij haar toilet gemaakt en den hoed reeds opgezet had, zag zij\nde kalme Annuschka weder in de oogen. Een blijkbaar medelijden sprak\nuit deze kleine, goedige grijze oogen.\n\n"Annuschka! Lieve! Wat zal ik doen?" zeide zij snikkend en viel\nhulpeloos in een stoel neder.\n\n"Waarom is u zoo ontroerd, Anna Arkadiewna? Zoo iets komt dikwijls\nvoor. U moet uitrijden en u wat verstrooien," antwoordde het meisje.\n\n"Ja, ik wil uitrijden!" zeide Anna zich bezinnende en stond op. "En\nkomt in mijn afwezigheid een telegram, zend het dan naar Darja\nAlexandrowna.... Of neen, ik kom zelf spoedig terug."\n\n"Ja, men moet niet zooveel denken! ik moet handelen! Vooral uit dit\nhuis weg," sprak zij bij zich zelf, terwijl zij ontsteld naar het\nkloppen van haar hart luisterde. Zij ging haastig naar buiten en\nzette zich in het rijtuig neder.\n\n"Waarheen beveelt u?" vroeg Peter.\n\n"Naar de villa Oblonsky."\n\n\n\n\n\nXXII.\n\n\nDe lucht was helder. Den geheelen morgen was er een fijne, dichte\nregen gevallen, maar nu was het opgeklaard. De daken der huizen, de\nsteenen der trottoirs, de raderen, het leder, het koper en zilver\nder equipages, alles schitterde helder in de meizon. Het was drie\nuur en op de straten was het zeer levendig. Bij den snellen draf\nder schimmels, bij het onophoudelijk rollen der raderen en de snel\nafwisselende indrukken in de frissche lucht, zag Anna, die nog eenmaal\nalle gebeurtenissen der laatste dagen van het begin af doorliep, haar\ntoestand reeds geheel anders in, als te voren toen zij te huis was. De\ngedachte aan den dood was haar niet meer zoo verschrikkelijk en deze\nzelf niet meer zoo onvermijdelijk. Zij verweet zich nu nog slechts,\ndat zij zich zoo ver had vernederd.\n\n"Ik heb hem bezworen mij te vergeven; ik heb mij geheel aan hem\novergegeven en beleden schuldig te zijn. Waarom? Kan ik dan niet\nzonder hem leven?" Zij beantwoordde deze vraag niet, maar begon de\nopschriften in de straat te lezen: "Kantoor en depot--Dentist--Ja, ik\nwil Dolly alles vertellen. Zij houdt niet van Wronsky. Ik zal mij wel\nschamen en het zal mij pijn veroorzaken, maar ik wil haar toch alles\nzeggen. Zij heeft mij lief en haar raad zal ik volgen. Ik wil mij niet\nonderwerpen. Ik zal hem niet toestaan mij te vergeven ... Philippow\n... Bakkerij.--Men zegt, dat zij het brooddeeg naar Petersburg\nzenden--het Moskouer water moet zoo voortreffelijk zijn.--Metischensky,\nMineraalwater en pannekoek...." En nu herinnerde zij zich, dat zij\nlang geleden, toen zij pas zeventien jaar was, met haar tante--men\nreisde toen nog met paarden--naar het klooster te Troitza was gereden\nen toen hier was gepasseerd." "Is het mogelijk," dacht zij, dat ik dat\nwas? Dat meisje met roode handen? Hoeveel, dat mij toen zoo begeerlijk\nen onbereikbaar scheen, is mij nu onverschillig, maar hoeveel dat\nik toen bezat, is nu voor mij verloren--voor altijd! Zou ik destijds\nhebben kunnen gelooven eenmaal zoo vernederd te worden?--Wat zal hij\ntrotsch en tevreden zijn als hij mijn brief heeft gezien; maar ik\nzal hem toonen.... Hoe onaangenaam riekt deze verf! Waarom moet men\naltijd bouwen en verven?--Modes en coiffures...." las zij. Een man,\nAnnuschka\'s man, groette haar: "Onze parasieten!" herinnerde zij zich\neen gezegde van Wronsky: "Onze? Waarom onze?... Het ergste is, dat\nhet onmogelijk is het gebeurde ongedaan te maken.... Maar men kan de\nherinnering daarvan dooden, begraven.... En dat zal ik...!" En hier\nherinnerde zij zich haar verloopen leven bij Alexei Alexandrowitsch,\ndat zij reeds uit haar gedachten had verbannen. "Dolly zal het\nzoo opvatten alsof ik nu mijn tweeden man wil verlaten, en zal mij\nvoorzeker ongelijk geven. Wil ik dan gelijk hebben? En zij voelde\nde tranen opwellen. Maar dadelijk dacht zij weder over twee jonge\nmeisjes, die hartelijk lachten, en vroeg, waarover deze wel lachen\nmochten. Over de liefde? Zij weten nog niet, hoeveel treurigs en\nvernederends daaraan is verbonden.... Daar is de boulevard! Daar loopen\ndrie jongens ... zij spelen ... Serescha. Alles zal ik verliezen\nen men zal hem mij niet teruggeven.... Ja, ik zal alles verliezen\nals hij nu niet terugkeert. Wellicht heeft hij zich voor den trein\nverlaat en is misschien al teruggekeerd. Weder denkt gij er aan u\nte vernederen," sprak zij tot zich zelf. "Neen ik ga naar Dolly en\nzeg haar alles rechtuit: Ik ben ongelukkig, ik heb het ook verdiend,\nik heb schuld, maar ik ben toch ongelukkig--help mij. Deze paarden\nen dit rijtuig--het staat mij tegen om er mij van te bedienen--het\nhoort alles aan hem.... Maar weldra zal ik ze niet meer zien!"\n\nTerwijl zij zoo overlegde, hoe zij Dolly alles zou bekennen en daarbij\nhaar hart nog meer wondde, ging zij de trap op.\n\n"Is er bezoek?" vroeg zij in de voorkamer.\n\n"Catharina Alexandrowna Lewina," antwoordde de bediende.\n\n"Kitty! Dezelfde Kitty op wie Wronsky verliefd was," dacht Anna;\n"dezelfde Kitty, die hij zich steeds zoo gaarne herinnert. Hij betreurt\nhet haar niet gehuwd te hebben. Maar aan mij denkt hij met wrevel en\nbetreurt het mij ooit te hebben ontmoet."\n\nDolly kwam haar te gemoet.\n\n"Ah, je bent nog niet vertrokken? Ik wilde je zelf bezoeken," zeide\nzij. "Vandaag heb ik een brief van Stiwa ontvangen."\n\n"Wij hebben ook een telegram gekregen," antwoordde Anna en zag naar\nKitty om.\n\n"Hij schrijft, dat hij niet kan begrijpen, wat Alexei Alexandrowitsch\neigenlijk wil, maar hij zou zonder een bepaald antwoord niet\nvertrekken."\n\n"Ik dacht bezoek bij u te vinden. Kan ik den brief lezen?"\n\n"Ja,--Kitty--" zeide Dolly wat verlegen. "Zij is in de kinderkamer\ngebleven. Zij is zeer ziek geweest."\n\n"Dat heb ik gehoord. Kan ik den brief lezen?"\n\n"Ja, ik zal hem dadelijk halen. Hij slaat het wel niet af, integendeel,\nStiwa heeft hoop...." zeide Dolly en bleef in de deur staan.\n\n"Ik hoop en wensch volstrekt niets," zeide Anna.\n\n"Wat is dat? Kitty acht het zeker vernederend voor zich om mij te\nontmoeten?" dacht Anna toen zij alleen was. "Wellicht heeft zij\ngelijk. Maar als het ook al waar is, mocht zij het mij toch niet\ntoonen, zij, die op Wronsky verliefd is geweest. Ik weet het: in\nmijn toestand kan geen vrouw, die veel aan welvoegelijkheid hecht,\nmij ontvangen. Ik weet, dat ik van het eerste oogenblik af alles heb\ngeofferd. Dat is nu mijn loon. O, wat haat ik hem. En waarom ben ik\nnu hierheen gekomen? Het wordt mij hier nog zwaarder dan te huis."\n\nZij hoorde in de andere kamer de stemmen der zusters.\n\n"En wat moet ik nu aan Dolly zeggen? Moet ik Kitty de voldoening geven\nte zien, dat ik ongelukkig ben en dat ik bescherming inroep? Neen, en\nook Dolly zal mij niet begrijpen. Ik heb haar niets te zeggen.... Het\nzou echter niet kwaad zijn Kitty te ontmoeten en haar te toonen,\ndat ik alles veracht en dat ik voor alles onverschillig ben."\n\nDolly kwam met den brief terug. Anna las dien en reikte hem zwijgend\nweer over.\n\n"Dat alles heb ik geweten," zeide zij, "en het interesseert mij in\nhet minste niet."\n\n"Waarom niet? Ik, integendeel heb hoop," antwoordde Dolly en zag Anna\nuitvorschend aan. Nog nimmer had zij haar in zulk een zonderlingen,\nopgewonden toestand gezien. "Wanneer zul je vertrekken?"\n\nAnna zag met half toegeknepen oogen voor zich uit en gaf geen antwoord.\n\n"Kitty schijnt zich voor mij te verbergen?" zeide zij met een blik\nnaar de deur, terwijl het rood haar gelaat begon te kleuren.\n\n"Och, dat is onzin! Zij is bij het voeren van het kind, dat nog niet\nrecht goed wil gaan, en ik heb haar aangeraden.... Neen, het doet\nhaar genoegen! Zij zal dadelijk komen," antwoordde Dolly, die weinig\naanleg had om te liegen. "Daar is zij."\n\nToen Kitty vernam, dat Anna er was, had zij niet te voorschijn willen\nkomen. Maar Dolly had haar toch overreed. Met inspanning van al haar\nkracht trad zij nu binnen, naderde blozend en reikte haar de hand.\n\n"Het doet mij veel genoegen," zeide zij, maar haar stem beefde. Het\ngevoel van afkeer van deze moreel slechte vrouw en de wensch voor\nhaar niet hard te zijn kampten in haar binnenste en zij was daardoor\neenigszins verlegen; maar toen zij Anna\'s schoon, innemend, ongelukkig\ngelaat aanschouwde, verdween alle bitterheid en zij gevoelde slechts\nmedelijden.\n\n"Het zou mij niet verwonderd hebben als u ongezind was geweest mij\nte ontmoeten. Ik ben daaraan reeds gewoon. U is ziek geweest. Ja,\nuw voorkomen is veranderd," zeide Anna.\n\nKitty gevoelde, dat Anna haar vijandig aanzag. Des te meer medelijden\nhad zij met haar. Deze vijandschap was haar verklaarbaar uit de\nonbehagelijke verhouding, waarin Anna, die vroeger haar protegeeren\nwilde, zich nu tegenover haar bevond.\n\n"Zij spraken over Kitty\'s ziekte, over haar kind, over Stiwa, maar\nblijkbaar was er niets, dat Anna belang inboezemde.\n\n"Ik ben gekomen om afscheid te nemen," zeide zij en stond op.\n\n"Wanneer vertrekt u dan?"\n\nMaar weder zonder te antwoordden, wendde Anna zich tot Kitty.\n\n"Ja, het doet mij veel genoegen u gezien te hebben," zeide zij\nlachend. "Ik heb zooveel van u gehoord, zelfs door uw man. U weet, dat\nhij mij heeft bezocht," voegde zij er met kwade bedoeling bij. "Waar\nis hij?"\n\n"Hij is naar buiten vertrokken," antwoordde Kitty blozend.\n\n"Groet hem van mij, groet hem bepaald."\n\n"Zonder verzuim," antwoordde Kitty naief en zag haar medelijdend in\nde oogen.\n\n"Nu, vaarwel, Dolly." En terwijl zij deze kuste en Kitty de hand\ndrukte, verwijderde Anna zich haastig, terwijl Dolly haar uitgeleide\ndeed.\n\n"Nog altijd als vroeger, even innemend en zeer schoon," zeide Kitty,\ntoen zij weer met haar zuster alleen was. "Maar zij heeft iets vreemds\nover zich, iets dat medelijden inboezemt."\n\n"Ja," zeide Dolly! "Maar vandaag gaat er iets bizonders in haar\nom. Toen ik haar naar de vestibule vergezelde, zag zij er uit alsof\nzij in tranen zou losbarsten."\n\n\n\n\n\nXXIII.\n\n\nNog in slechter gemoedsstemming dan toen zij van huis ging, steeg Anna\nweer in het rijtuig. Met de vroegere kwelling paarde zich nu nog het\ngevoel van beleediging en verstooting, die zij zoo duidelijk in haar\nontmoeting met Kitty had ondervonden.\n\n"Waarheen beveelt u?" vroeg Peter.\n\n"Naar huis," antwoordde zij. Zij dacht nu in het geheel er niet meer\nover waarheen zij anders zou kunnen gaan.\n\n"Hoe nieuwsgierig zagen zij mij aan, als iets monsterachtigs en\nonbegrijpelijks!... Wat heeft deze aan dien andere met zulk een\nijver te vertellen?" dacht zij en zag naar de voetgangers op de\nstraat. "Kan men een ander mededeelen, wat men gevoelt? Ik wilde met\nDolly spreken.... Het is goed dat ik het niet gedaan heb. Zij zou\nzich over mijn ongeluk verheugd hebben! Zij zou dat wel niet hebben\ngetoond, maar in den grond toch een voldoening gesmaakt hebben, dat\nik voor al de voorrechten, die zij mij benijden moest, nu gestraft\nben. En Kitty? Zij zou nog meer verheugd zijn geweest. Ik ken haar\ndoor en door. Zij weet, dat ik de oogen van haar man meer dan gewoon\nbeminnenswaardig geweest ben. Zij is ijverzuchtig en haat mij. En\nzij veracht mij nog bovendien. In haar oogen ben ik een immoreele\nvrouw. Was ik dit, dan had ik haar man op mij verliefd kunnen\nmaken, als ik had gewild. Het voornemen is wel bij mij opgekomen,\nik erken het.... Deze is ook met zich zelf tevreden," dacht zij van\neen dikken heer met roode wangen die voorbijreed en groette, daar\nhij haar voor een dame zijner kennis hield. "Hij denkt, dat hij mij\nkent en hij kent mij zoo weinig als iemand ter wereld. Ik ken mij zelf\nnauwelijks.... Die zouden gaarne van dat vuile ijs hebben," dacht zij,\ntoen zij twee knapen zag, die bij een ijsverkooper stonden, die van\nzijn hoofd een vaatje nederliet en met het einde van een handdoek\nzijn bezweet gelaat afwischte. "Heeft men geen bonbons, dan neemt\nmen het voor lief met smotsig ijs. Zoo ook Kitty. Toen ze Wronsky\nniet krijgen kon, vergenoegde zij zich met Lewin. En zij benijdt mij,\nen wij haten elkander--ik Kitty en Kitty mij--dat is waar.... Jaetkin\ncoiffeur.... Je me fais coiffer par Jaetkin.... Dat wil ik hem zeggen,\nals hij komt," dacht zij en lachte.\n\nOp hetzelfde oogenblik herinnerde zij zich, dat zij nu niemand\nhad, dien zij iets grappigs kon zeggen. "Er is ook niets vroolijks\nmeer. Alles is afschuwelijk. Men luidt voor de vesper en die koopman\ndaar bekruist zich zoo voorzichtig, alsof hij vreest, daarbij iets\nte laten vallen. Waartoe deze kerken, dit klokgelui? Waartoe al deze\nleugens? Slechts daartoe om er achter te verbergen, hoe wij allen\nelkander haten, juist als gindsche droschke-koetsiers, die zoo ruw\nelkander uitschelden; Jawschin zeide: De anderen willen me het vel\nover de ooren halen en ik hen--dat is de waarheid."\n\nOnder zulke gedachten, waarbij zij haar eigen toestand vergat, kwam\nzij aan haar woning terug. Bij den aanblik van den portier herinnerde\nzij zich, dat zij een brief en een telegram had afgezonden.\n\n"Is een antwoord gekomen?" vroeg zij.\n\n"Ik zal eens zien," antwoordde de portier, zag op den schrijflessenaar\nin het kantoor en gaf haar een telegram over in een couvert van dun\npapier. "Voor tien uur kan ik niet komen. Wronsky," las zij.\n\n"En de bode is nog niet terug?"\n\n"Nog niet," antwoordde de portier.\n\n"Als dat zoo is, dan weet ik, wat mij te doen staat," zeide zij,\nen terwijl zij een gevoel van toorn, dat op iets onbepaalds gericht\nwas en de behoefte aan wraak in haar opstegen, snelde zij naar boven.\n\n"Ik zal zelf naar hem toerijden. Ik zal hem alles zeggen voor ik\nvoor altijd vertrek. Nimmer heb ik een mensch zoo gehaat als hem,"\ndacht zij.\n\nToen zij zijn hoed aan den kapstok zag hangen, rilde zij. Zij overlegde\nin het geheel niet, dat dit telegram slechts een antwoord op het hare\nwas en dat hij haar brief nog niet had kunnen ontvangen. Zij stelde\nzich hem nu voor in rustig gesprek met zijn moeder en met Sorokina,\nzich verheugende over haar leed. "Ja, ik moet sneller rijden," zeide\nzij, zonder te weten waarheen? Zij wilde vluchten, sneller vluchten\nvoor de gewaarwordingen, die zij in dit verschrikkelijk huis had\ndoorgestaan. De bedienden, de tapijten, de meubels, alles in dit\nhuis vereenigde zich om haar een ontzettenden afkeer in te boezemen,\ndie als een last op haar drukte.\n\n"Ja, ik moet naar het station rijden; ik rijd er heen en zal hem\novervallen!"\n\nZij zag in de courant naar het vertrek van den trein.\n\n"\'s Avonds acht uur twee minuten. Ha, ik kom nog bijtijds."\n\nZij liet inspannen en pakte in een reistasch de noodzakelijkste\ndingen voor eenige dagen. Zij wist, dat zij in dit huis niet weer\nzou terugkeeren. Zij kwam onder de menigte plannen, die haar hoofd\ndoorkruisten, tot het besluit, dat zij na het bezoek aan de villa der\ngravin zich naar het naaste station begeven, over den Nischnegorodschen\nspoorweg naar de naaste stad reizen en daar blijven zoude.\n\nHet middagmaal stond reeds opgedischt. Zij ging naar de tafel, maar\ntoen zij bemerkte, dat zelfs de reuk der spijzen haar tegenstond, liet\nzij het rijtuig voorkomen en ging naar buiten. Het huis wierp zijn\nschaduw reeds over de geheele straat; het was een heldere, warme avond.\n\nAnnuschka en Peter, die haar volgden en haar goed in het rijtuig\ndroegen, de blijkbaar ontevreden koetsier, allen stonden haar tegen\nen hinderden haar met hun woorden en gebaren.\n\n"Ik heb je niet noodig, Peter."\n\n"Maar het plaatsbillet?"\n\n"Nu, zooals je wilt, \'t is mij hetzelfde," zeide zij verdrietig.\n\nPeter sprong op den bok, en terwijl hij de hand in de zijde zette,\nbeval hij den koetsier naar het station te rijden.\n\n\n\n\n\nXXIV.\n\n\n"Ja, wat was dat ook voor een goede gedachte, die ik onlangs\nhad?" dacht Anna, toen zij de raderen van het rijtuig weer over het\nplaveisel hoorde rollen en in de weeke kussens begon te schommelen:\n"Jaetkin--coiffeur.... Neen, dat was het niet. Juist! Dat, wat Jawschin\ngezegd heeft.... De strijd om het bestaan en de haat.... Dat is\neen deel van datgene, wat de menschen aan elkander bindt.... Neen,\ngij rijdt te vergeefs!" zeide zij in gedachten tot een gezelschap\nvan personen in een kales met vierspan, die, zooals het scheen, voor\nhun pleizier een uitstapje buiten de stad wilden maken. "En de hond,\ndien ge daar bij u hebt, zal u ook niet kunnen helpen! Zich zelf kan\nmen niet ontloopen...."\n\nZij wendde den blik zijwaarts daarheen, waar Peter naar iets scheen te\nkijken. Een smoordronken fabrieksarbeider werd door een politieagent\nweggebracht.\n\n"Deze toch wellicht," dacht zij; "maar wij, graaf Wronsky en ik, wij\nhebben het geluk niet gevonden, hoeveel we ons daarvan ook hadden\nvoorgespiegeld!... Wat heeft hij eigenlijk in mij gezocht? Minder\nliefde dan voldoening zijner ijdelheid." Zij herinnerde zich nu\nlevendig al zijn woorden en bewegingen uit den eersten tijd hunner\nverbintenis. "Ja, hij heeft het genoegen gesmaakt zijn eerzucht\nbevredigd te zien. Wel is waar was daarbij ook liefde, maar voor het\ngrootste deel was het toch de trots van het goed succes. Hij wilde met\nmij pralen. Nu is alles voorbij. Ik heb niets, waar ik trotsch op zijn\nkan, maar heb mij slechts te schamen. Hij heeft mij alles ontnomen,\nwat hij konde, nu behoeft hij niets meer. Ik ben hem tot last en hij\nbeijvert zich slechts, jegens mij niet oneerlijk te zijn. Hij heeft\nzich gisteren versproken--hij wenscht de scheiding en dan het huwelijk\nom de schepen achter zich te verbranden.... Hij bemint mij--Maar\nhoe? The zest is gone.... Die daar wil, dat allen hem bewonderen en is\nmet zich zelf tevreden," dacht zij bij den aanblik van een commies met\nroode wangen, die op een manegepaard voorbijreed. "Ja, hij heeft den\nsmaak in mij verloren. Als ik hem nu verlaat, zal hij in den grond van\nzijn hart blijde zijn. Mijn liefde wordt steeds hartstochtelijker en\nzelfzuchtiger, de zijne daarentegen verflauwt meer en meer; derhalve\nmoeten wij van elkander gaan. Er is anders geen uitkomst. Al het\nmijne ligt in hem, en ik vorder van hem, dat hij zich geheel aan mij\ntoewijdt; hij wil zich echter meer en meer van mij terugtrekken. Tot\nop het oogenblik onzer vereeniging zijn wij elkander genaderd, sedert\nverwijderen wij ons onophoudelijk. En dat is niet te veranderen. Hij\nzegt mij, dat ik bovenmatig ijverzuchtig ben en ik heb mij zelf dat\ngezegd. Maar dat is niet waar. Niet jaloersch, maar ontevreden ben\nik. Doch...." In de gemoedsbeweging, door haar gedachten verwekt,\nverwisselde zij van plaats in het rijtuig en bewoog onwillekeurig de\nlippen om te spreken.... "Indien ik voor hem een verstandige vriendin\ntrachtte te zijn en niet zijn hartstochtelijke minnares.... Maar ik\nkan en wil niets anders zijn. En hierdoor verwek ik bij hem slechts\ntegenzin en bij mij zelf toorn. En dat zal niet anders worden. Ik\nweet zeer goed, dat hij mij niet bedriegt; hij heeft het oog niet\nop Sorokina, hij is niet meer verliefd op Kitty, hij zal mij niet\nontrouw worden--dat alles weet ik, maar dat helpt mij niet. Indien\nhij, zonder mij te beminnen, slechts uit plichtgevoel goed en teeder\nvoor mij is, dan is dat niet wat ik verlang; dat is honderdmaal erger\ndan haat, dat is de hel. En dat juist is het geval. Hij bemint mij\nreeds lang niet meer. En waar de liefde ophoudt, begint de haat. Als\nik verstandig ben, laat Alexei Alexandrowitsch mij misschien Serescha\nover en ik trouw met Wronsky." Terwijl zij zich Alexei Alexandrowitsch\nherinnerde, stond hij dadelijk levendig voor haar met zijn vermoeiden,\nhalf uitgedoofden blik, met de gezwollen aderen op zijn witte handen,\nmet de eigenaardige stem en met het knakken zijner vingers. En bij de\nherinnering aan het gevoel, dat hen vereenigd had en dat ook liefde\ngenoemd werd, huiverde zij van afkeer.\n\n"Nu goed, ik verkrijg de scheiding en wordt Wronsky\'s vrouw. Zal Kitty\ndan echter ophouden mij aan te zien als heden? Neen. En zal Serescha\nophouden te vragen of na te denken over mijn beide echtgenooten? En\nwelk een nieuw gevoel tusschen Wronsky en mij zou ik dan kunnen\nbedenken? Is nog eenig geluk--neen, slechts iets, dat geen kwelling\nis--tusschen ons mogelijk? Neen--neen!" antwoordde zij zonder aarzelen\nzich zelf; "het is onmogelijk. Wij zouden door het leven gaan, ver\nvan elkander; ik ben zijn ongeluk en hij is het mijne; hij kan zich\nniet veranderen en ik mij ook niet. Wij hebben reeds alle pogingen\ngedaan, maar de schroef is verlamd.... Ja, dat is een bedelares met\nhaar kind.... Zij denkt, dat zij beklagenswaard is.... Zijn wij dan\nniet allen met elkander in deze wereld geworpen om elkander te haten\nen ons zelf en anderen te kwellen?... Wat lachen die gymnasiasten daar\n... Serescha...? Ik dacht ook altijd, dat ik hem liefhad en was over\nmijn eigen teederheid geroerd.... En toch heb ik zonder hem kunnen\nleven, ik heb hem prijsgegeven voor een andere liefde en heb over deze\nruil geen berouw gehad zoolang die andere liefde mij bevredigde." En\nmet afschuw dacht zij aan datgene, wat zij een andere liefde noemde.\n\nHet rijtuig hield voor het stationsgebouw stil en een paar bestellers\nijlden naar buiten.\n\n"Moet ik plaats nemen tot Obiralowka?" vroeg Peter.\n\nAnna had geheel vergeten waarom en waarheen zij reed, en nu begreep\nzij eerst na eenige inspanning die vraag.\n\n"Ja," zeide zij en stapte uit, terwijl zij hem haar beurs overreikte.\n\nZij zag in de menschenmenigte rond, ging naar het salon der eerste\nklasse en riep zich de bizonderheden van haar toestand en de besluiten,\nwaartusschen zij heen en weder wankelde, in het geheugen terug. En\ntusschen hoop en vertwijfeling begon zij weder de oude, schrijnende\nwonden van haar gepijnigd, onrustig hart open te rijten.\n\nZij zat in afwachting van den trein op de sofa, beschouwde met afkeer\nde in- en uitgaanden en bedacht wat zij bij haar aankomst aan het\nvolgend station hem schrijven zou, en dan weder, hoe hij zich bij\nzijn moeder over zijn toestand zou beklagen, zonder haar lijden te\nbegrijpen, hoe zij dan juist de kamer binnentreden en wat zij hem\nzeggen zoude. En daarop dacht zij, hoe het nog mogelijk zijn kon een\ngelukkig leven in te richten, hoe haar liefde en haar haat jegens\nhem evenzeer een kwelling waren en hoe heftig haar hart klopte.\n\n\n\n\n\nXXV.\n\n\nEr werd gebeld. Eenige luidruchtige jongelieden, zooals het scheen van\nminder allooi, gingen haar voorbij. Nu kwam Peter in zijn kaplaarzen\nen zijn livrei met zijn stompzinnig gezicht door de zaal en naderde\nhaar om haar tot aan den waggon te begeleiden. De drukke heeren waren\nstil geworden toen zij hen voorbijging; de een fluisterde den ander\niets toe. Zij klom de hooge trappen op en nam in de ledige coupe\nplaats op de smotsige springveeren zitting, die voorheen wit geweest\nwas. Peter hief ten teeken van afscheid voor het venstertje zijn met\ntressen bezetten hoed omhoog en de conducteur sloeg de deur toe.\n\nEen leelijke dame met tournure en een gemaakt lachend meisje liepen\nbeneden voorbij. "Dit jonge meisje is ook reeds bedorven en wil in\nhet oog vallen," dacht Anna. Om niemand te zien stond zij snel op en\nging bij het tegenovergestelde venster van den waggon zitten.\n\nEen onzindelijke, leelijke boer, met een muts op, waaronder het\nverwarde en stoppelige haar te voorschijn drong, ging juist voorbij\nen bukte zich naar de raderen van den waggon.\n\n"Wat komt mij aan dezen afschuwelijken mensch zoo bekend voor?" dacht\nAnna. Toen viel haar droom haar in en sidderend van schrik keerde zij\nweer naar het andere venster terug. De conducteur opende de deur en\nliet een heer en een dame instappen.\n\n"Wil u er weer uit?"\n\nAnna gaf geen antwoord. Door haar dichten sluier konden de conducteur\nen de binnenkomenden de ontroering in haar gelaat niet bemerken. Zij\nkeerde weder naar den zooeven verlaten hoek terug en zette zich\nneder. Het echtpaar ging aan de andere zijde zitten en monsterde\nonbemerkt, maar nauwkeurig haar kleeding. De heer en de dame schenen\nAnna afschuwelijk toe. De man vroeg, of zij toestond te rooken,\nniet zoozeer omdat hij rooken wilde, maar slechts om een gesprek aan\nte knoopen. Toen hij haar toestemming had ontvangen, begon hij met\nzijn vrouw Fransch te spreken. Zij maakten onbeduidende opmerkingen,\nslechts opdat zij het hooren en er op antwoorden zoude. Anna zag\nduidelijk, dat zij niet van elkander hielden; "en," dacht zij, "is\nhet ook anders mogelijk? Kan men zulke afstuitende wezens beminnen?"\n\nEr werd voor de tweede maal gebeld en nu begon het rumoeriger te\nworden, door geschreeuw, gelach en het voortrijden der bagage. Anna\nwas overtuigd, dat voor niemand de geringste reden tot blijdschap\nbestond, zoodat dit lachen haar onaangenaam aandeed en zij zich de\nooren wilde toestoppen om hot niet te hooren. Eindelijk klonk het\nderde bellen, een schel fluiten, het steunen der machine, de ketting\nwerd aangetrokken en de heer tegenover haar maakte een kruis.\n\n"Het zou interessant zijn hem te vragen, waarom hij dat doet," dacht\nAnna en zag hem stuursch aan. Toen keek zij voorbij de dame uit\nhet venster naar de terugwijkende toeschouwers, die op het perron\nstonden. Met gelijkmatige stooten rolde de wagen, waarin Anna zat,\nhet perron voorbij, de raderen rolden al vlugger en gemakkelijker\nmet lichter gedruis over de rails, het venster werd verlicht door de\nschuinsche stralen van de avondzon en een licht tochtwindje speelde\nmet de gordijntjes.\n\nAnna vergat haar medereizigers; bij het lichte schommelen van den\nwagen ademde zij de frissche lucht in en begon weer verder te mijmeren.\n\n"Ja, waar dacht ik ook aan? Dat het leven, hoe ik het mij ook voorstel,\nniets geven kan dan kwelling. Wij zijn toch allen maar geschapen om\nons te kwellen; wij zijn ons dit wel bewust en zoeken slechts naar\nmiddelen om ons zelf te bedriegen, maar als men de waarheid inziet,\nwat moet men dan doen?"\n\n"Het verstand is den mensch gegeven om datgene, wat hem hindert,\nte verwijderen," zeide de dame in het Fransch, blijkbaar over deze\nphrase zeer tevreden.\n\nDeze woorden schenen een antwoord te zijn op Anna\'s gedachten.\n\n"Datgene te verwijderen, wat iemand hindert," herhaalde zij bij zich\nzelf, en terwijl zij den man met zijn welgedane wangen en de magere\nvrouw aanzag, hield zij het er voor, dat deze ziekelijke vrouw zich\nbeschouwde als iemand, die niet begrepen werd, en dat haar man haar in\ndie meening liet en niet schroomde haar te bedriegen. Anna meende hun\nintiemste levensgeschiedenis te kennen, alsof zij in de schuilhoeken\nhunner harten kon zien. Maar zij vond daar niets belangwekkends in\nen ging derhalve verder in haar eigen gedachten voort.\n\n"Ja, het hindert mij zeer en daartoe is ons het verstand gegeven, dat\nwij het dan verwijderen. Waarom dan het licht niet uitgebluscht, als\nhet ons tegenstaat dat alles te zien? Maar hoe? Waarom liep zooeven\ndie conducteur op de loopplank? Waarom tieren die jongelieden zoo\nin dien wagen? En wat beteekent hun lachen? Alles is onwaarheid,\ngeveinsdheid, dwaasheid...."\n\nDe trein hield aan het station stil. Anna stapte uit en bevond zich\nnabij de menigte passagiers; dewijl zij zich echter van hen als van\nmelaatschen trachtte verwijderd te houden, bleef zij op een vrije\nplaats van het perron staan en trachtte zich te bezinnen waarom zij\nhier gekomen was en wat zij eigenlijk wilde. Alles wat haar te voren\nzoo gemakkelijk te volvoeren had toegeschenen, viel haar nu onder deze\ngedruismakende, akelige menschen, die haar geen rust lieten, moeielijk\nen zwaar om geregeld te overleggen. Nu kwamen de pakjesdragers\nbij haar en boden hun diensten aan, toen drongen de luidruchtige\njongelieden haar voorbij en zagen haar aan, dan weder liep men haar\nbijna omver. Terwijl zij zich herinnerde, dat zij wilde doorreizen,\nals er geen antwoord was, hield zij een besteller aan en vroeg hem,\nof er niet een koetsier van graaf Wronsky met een boodschap was.\n\n"Graaf Wronsky? Er is juist iemand van hem hier geweest. Men heeft\nvorstin Sorakina met haar dochter afgehaald. Hoe ziet er de koetsier\nuit?"\n\nOp dit oogenblik dat zij nog met elkander spraken, kwam de koetsier\nMichael in zijn donkerblauwe livrei op haar toe, blijkbaar trotsch er\nop dat hij zijn zending zoo snel kon volbrengen, en reikte haar een\nbrief over. Zij opende hem haastig, maar voor zij hem gelezen had,\nkromp haar hart in een:\n\n\t"Het spijt mij, dat je brief mij niet tijdig is geworden. Ik\n\tkom\n\tom tien uur."--Wronski.\n\nHet briefje was met slordige hand geschreven.\n\n"Zoo! dat heb ik verwacht!" zeide zij met een boozen lach. "Goed! Je\nkunt naar huis rijden," wendde zij zich zacht tot Michael. Zij\nsprak zacht, daar het heftig kloppen van haar hart haar ademhaling\nbelemmerde.\n\n"Neen, ik laat mij niet kwellen," dacht zij. Maar deze bedreiging\nrichtte zij noch tegen hem noch tegen zichzelf, maar tegen datgene,\nwat haar kwelde. Zij verliet het perron en begaf zich ter zijde van\nhet stationsgebouw.\n\nTwee dienstmeisjes, die het perron op- en nedergingen,\nrichtten de blikken op haar en maakten opmerkingen over haar\ntoilet. "Echte!" zeiden zij, bedoelende de kanten aan haar japon. Ook\neen paar jonge mannen zagen haar in het gelaat en lachten tegen\nelkander. De stationschef vroeg haar in het voorbijgaan, of zij op\nden trein wachtte. Een kleine jongen, die kwas verkocht, hield de\noogen op haar gevestigd.\n\n"Mijn God, waar zal ik heen?" dacht zij en ging verder tot aan het\nperron, waar zij bleef staan. Eenige dames en kinderen, die een heer\nmet een bril op hadden opgewacht en nog luid spraken en lachten,\nwerden stil en beschouwden haar toen zij naderde.\n\nToen versnelde zij haar schreden, ging hen voorbij en trad naar den\nrand van het perron. Een goederentrein naderde. Het platform dreunde\nen het scheen haar alsof zij weer medereed.\n\nPlotseling herinnerde zij zich dien man, die op den dag harer eerste\nontmoeting met Wronsky overreden was, en nu wist zij, wat zij had te\ndoen. Met snelle, lichte schreden ging zij de loopplank af, die aan\nhet einde van het perron naar beneden voerde tot aan de rails. Zij\nzag den machinist in zijn buis, die haar verwonderd aankeek, zij zag\nhet groote door den hevel bewogen rad--de locomotief ging voorbij.\n\n"Daarheen?" zeide zij en staarde met afschuw op het met kolenstof\nvermengde kiezel, waarmede de baan overdekt was. Zij luisterde naar\nhaar steeds heftiger wordend hartkloppen: "En ik zal hem straffen,\nik wil mij niet laten kwellen, ik zal mij van allen en ook van mij\nzelf bevrijden."\n\nDe eerste wagen rolde voorbij, de tweede volgde. Zij wierp het roode\ntaschje, dat zij in de hand had, van zich. Zij was zich bewust, dat\nzij iets meer beslissends en onherroepelijks ging doen dan zij ooit in\nhaar leven gedaan had. Uit gewoonte hief zij werktuigelijk de hand op,\nbekruiste zich, viel op de knieen op een der rails en boog het hoofd\nvoorover. De zoo gewone beweging van het kruisteeken te maken riep\nplotseling in haar ziel een rij van herinneringen uit haar jeugd en\naan gewichtige oogenblikken haars levens te voorschijn. Een oogenblik\nschitterde de glans van het vluchtende leven nog voor haar oogen.\n\n"Wat doe ik? Waar ben ik? Waarom?"\n\nZij wilde zich weer oprichten; maar een reusachtige, onverbiddelijke,\ndonkere massa sloeg haar tegen het hoofd, stiet haar neder en sleepte\nhaar aan den rug met zich voort.\n\n"Mijn God! vergeef mij alles!" riep zij.\n\nHet zwarte zand en kolenstof kwamen nader, zij viel er met het gelaat\nop neder. Het boertje, dat zij gezien had, boog zich, iets mompelende,\nvan de trede van den waggon boven eene der ijzeren rails over haar\nhenen. En het licht, waarbij de ongelukkige het met kommer, strijd,\nleugen en dwaasheid gevulde levensboek had gelezen, begon te sissen,\nverdonkerde, flikkerde nog eenmaal op en werd toen uitgebluscht\nvoor altijd....\n\n\n\n\n\n\nXXVI.\n\n\nEen paar maanden waren verloopen. In de omgeving van Sergej\nIwanowitsch Kosnischew sprak en schreef men over niets anders dan\nover het Slavische vraagstuk en over den Servischen oorlog. Al wat\ngewoonlijk de ledigloopende menigte doet om den tijd te dooden, werd\nnu voor de Slavische broeders gedaan. Bals, concerten, redevoeringen,\nde damestoiletten, de hotels, alles verried de belangstelling voor\nde Slaven.\n\nMet veel van hetgeen men zoo sprak en schreef stemde Sergej\nIwanowitsch niet in. Hij erkende, dat de Slavische vraag tot modezaak\nwas geworden, en erkende ook, dat velen er zich uit eerzuchtige en\nzelfzuchtige beweegredenen mede bezig hielden. Hij zag in, dat de\ndagbladen sterk overdreven en veel papier nutteloos bedrukten met\nhet eenig doel, de opmerkzaamheid tot zich te trekken en de andere te\noverschreeuwen. Hij bespeurde, dat zich bij deze algemeene geestdrift\nde onvergenoegden en tot hiertoe teruggezetten het luidruchtigst naar\nvoren drongen en dat zich allerlei belachelijke lichtzinnigheid ruim\nbaan maakte; maar hij bemerkte ook een ongetwijfeld oprechte, zich\nsteeds meer verbreidende geestdrift, die alle klassen der samenleving\nvereenigde en bepaalde waardering verdiende. De strijd der geloovige,\nSlavische broeders vroeg deelneming en vijandschap tegen hunne\nonderdrukkers. Maar bizonder was Sergej Iwanowitsch over zulk eene\nuiting der openbare meening verheugd. Het publiek had duidelijk zijn\ngevoelen doen blijken. De ziel des volks, zooals hij het noemde, had\neen uitdrukking gevonden. En hoe meer hij zich met deze zaak bezig\nhield, des te duidelijker werd het hem, dat zij van een reusachtige,\ngeschiedkundige beteekenis zou worden.\n\nDerhalve wijdde hij zich geheel aan den dienst dezer groote zaak,\nen zijn tijd was er zoozeer door in beslag genomen, dat hij aan alle\nhem gestelde eischen niet kon voldoen.\n\nNadat hij de geheele lente en een deel van de zomer had gewerkt, kwam\nhij er eerst in Juli toe naar buiten te gaan en zijn broeder Lewin\nte bezoeken. Hij begaf zich er heen om, een paar weken op het land\nteruggetrokken, den volksgeest in zijn verheffing waar te nemen en\nwat tot verhaal te komen. Katawassow, die al lang beloofd had Lewin\nte bezoeken, vergezelde hem.\n\nToen Sergej Iwanowitsch en Katawassow aan het station afstapten, kwamen\ndaar te gelijk verscheiden vrijwilligers met droschken aan. Zij werden\ndoor dames met bloemkransen en door oen toegestroomde volksmenigte\nontvangen.\n\nEen der dames kwam uit de wachtkamer en wendde zich tot\nSergej Iwanowitsch.\n\n"Is u ook gekomen om hen uitgeleide te doen?"\n\n"Neen, vorstin, ik reis op eigen hand om mij bij mijn broeder op het\nland wat te verfrisschen. En u doet hen steeds uitgeleide?" antwoordde\nhij glimlachend.\n\n"Ja, dat is toch noodig," zeide de vorstin. "Is het waar, dat er\nachthonderd van de onzen zijn?"\n\n"Meer. Hen medegerekend, die niet over Moskou de reis hebben gemaakt,\nzijn er meer dan duizend," zeide Kosnischew.\n\n"Ziet u? Dat heb ik al dadelijk gezegd," antwoordde de dame verheugd:\n"En is het waar, dat men al over het millioen bijeen heeft?"\n\n"Meer, vorstin."\n\n"En het laatste telegram? Zijn de Turken geslagen?"\n\n"Ja, ik heb het zooeven gelezen," antwoordde Kosnischew.\n\n"Het bericht wordt bevestigd, dat in de laatste drie dagen de\nTurken overal geslagen zijn, en morgen verwacht men den beslissenden\nveldslag."\n\n"Weet u reeds, dat graaf Wronsky, de beruchte, met dezen trein\nvertrekt?"\n\n"Ja, dat hij ook aan den strijd wil deelnemen, heb ik gehoord, maar\nik wist niet wanneer hij zou vertrekken. Dus met dezen trein?"\n\n"Ik heb hem gezien. Hij is hier; alleen zijn moeder vergezelde hem. Dat\nis nog altijd het beste, wat hij doen kan."\n\n"O ja, zeker."\n\nOp dit oogenblik drong de menigte, om wat middageten te bekomen,\nnaar de restauratiezaal. Zij werden medegesleept en hoorden de luide\nstem van een heer, die met een champagneglas in de hand een toespraak\ntot de vrijwilligers hield.\n\n"Gij gaat strijden voor ons geloof, voor de menschheid, voor onze\nbroeders!" zeide de heer met steeds meer klimmende stem. "Moeder\nMoskou zegent u voor eene groote zaak. Jivio!"\'besloot hij luid en\nmet ontroerende stem.\n\n"Jivio! Jivio!" schreeuwden allen en een nieuwe menigte stroomde de\nzaal in en klonk met de gravin.\n\n"Ach! Vorstin! Wat zegt u er van?" vroeg Stipan Arkadiewitsch met\neen vroolijken lach en een stralend gelaat, terwijl hij plotseling\nte midden van de menigte verscheen. "Niet waar? zeer schoon en warm\ngesproken! Bravo! En ziedaar, Sergej Iwanowitsch! U moet ook eenige\nwoorden spreken, weet u, als blijk van waardeering en tot opwekking. U\nkan dat zoo goed!" liet hij er, zijn arm aanrakende, met een vleiend,\naanmoedigend lachje op volgen.\n\n"Neen, ik reis dadelijk door."\n\n"Waarheen?"\n\n"Naar mijn broeder op zijn landgoed," antwoordde Kosnischew.\n\n"O, dan ziet u ook mijn vrouw. Ik heb aan haar geschreven, maar u ziet\nze toch vroeger. Wees zoo goed en zeg haar, dat het All right is. Zij\nzal het begrijpen. Zeg haar ook, dat ik gekozen ben tot medelid van\nde commissie ... zij weet wel wat ik bedoel. Vous savez, les petites\nmiseres de la vie humaine!" wendde hij zich verontschuldigend tot de\nvorstin. "En Miagkaja--niet Lisa, maar Bibiche--, zendt geweren en\ntwaalf liefdezusters. Weet u het al?"\n\n"Ja, ik heb het gehoord," antwoordde Kosnischew op koelen toon.\n\n"Hoe jammer dat u vertrekt," zeide Stipan Arkadiewitsch. "Wij geven\nmorgen aan twee vrijwilligers--Bartenjansky uit Petersburg en onzen\nWassja Wesslowsky--een afscheidsdiner. Zij gaan allen heen! Wesslowsky\nwas eerst onlangs getrouwd en vertrekt nu al. Is dat niet mooi?"\n\nDe vorstin zag Kosnischew aan. Beiden schenen gaarne van hem los\nte willen zijn, maar dat hinderde Stipan Arkadiewitsch niet in het\nminst. Hij zag lachend nu op de veer van den hoed der gravin, dan\nnaar alle zijden in het rond, alsof hij zich iets in het geheugen\nwilde terugroepen. Toen hij eene dame met een bus voorbij zag gaan,\nriep hij ze en legde er een bankbiljet van vijf roebel in.\n\n"Ik kan deze bussen niet onverschillig aanzien, zoolang ik nog geld in\nden zak heb," zeide hij. "Wat zegt u van het laatste telegram? Dappere\nknapen die Montenegrijnen!"\n\n"Wat u zegt!" riep hij uit, toen de vorstin hem mededeelde, dat\nWronsky met dezen trein ging. Zijn gelaat drukte op dat oogenblik\ndroefheid uit, maar reeds in het volgend oogenblik, nadat hij even\nhad gezucht en met sidderende hand langs zijn baard had gestreken,\ntrad hij de kamer binnen, waarin Wronsky zich bevond; hij had al zijn\nzuchten over den dood zijner zuster vergeten en zag in Wronsky nog\nslechts den held en zijn ouden vriend.\n\n"Bij al zijn gebreken moet men hem toch recht laten wedervaren,"\nzeide de vorstin tot Kosnischew, toen Oblonsky haar had verlaten:\ndat is een echt Russische, een Slavische natuur. Ik vrees slechts,\ndat het Wronsky onaangenaam zal zijn hem te zien. Wat zij ook mogen\nzeggen, mij roert het noodlot van dezen man. Spreekt u hem onderweg?"\n\n"Ja, wellicht! Als het zoo valt."\n\n"Ik was nimmer met hem ingenomen. Naar wat hij nu doet maakt weer\nveel goed. Niet slechts gaat hij zelf mede, maar hij heeft een geheel\nescadron op zijn kosten uitgerust."\n\n"Ja, ik heb daarvan gehoord."\n\nEr werd geluid. Allen drongen zich naar de deuren.\n\n"Daar is hij," zeide de vorstin en wees op Wronsky, die in een langen\nzwarten jas en met een breedgeranden zwarten hoed op aan den arm zijner\nmoeder daar aankwam. Naast hem ging Oblonsky, die levendig sprak.\n\nWaarschijnlijk door Oblonsky opmerkzaam gemaakt, wendde hij zich naar\nde zijde, waar Kosnischew met de gravin stond en nam zwijgend den hoed\naf. Zijn gelaat was verouderd en zag er lijdend uit, maar scheen echter\nals uit steen gehouwen. Hij ging naar het plateforme van den wagen,\nliet zwijgend zijn moeder voorbijgaan en verdween in de wagenafdeeling.\n\nOp het perron werd het roepen der menigte gehoord: "God behoede\nden czaar! Hoera en Jivo!" Een der vrijwilligers, een lange nog zeer\njonge man met ingevallen borst, stelde zich bizonder op den voorgrond,\nterwijl hij zijn vilten hoed en bloemruiker boven zijn hoofd zwaaide.\n\nGedurende het oponthoud in de hoofdstad van het gouvernement ging\nSergej Iwanowitsch niet in de restauratiezaal, maar bleef het perron\nop- en nedergaan. Toen hij Wronsky\'s wagon voorbij kwam, zag hij voor\nhet venster de oude gravin. Zij riep hem aan.\n\n"Ik ga ook met dezen trein," zeide zij, "en vergezel hem tot Kursk."\n\n"Ja, dat heb ik al gehoord," zeide Kosnischew en zag tot haar op. "Dat\nis een loffelijke daad van hem," liet hij volgen, toen hij bemerkte,\ndat Wronsky niet aanwezig was.\n\n"Ja, na zijn ongeluk.... Wat bleef hem anders over?"\n\n"Een verschrikkelijke gebeurtenis!" zeide Kosnischew.\n\n"Ach, wat heb ik doorleefd! Kom een oogenblik hier binnen.... Ach wat\nheb ik doorleefd!" hernam zij toen Kosnischew binnentrad en naast haar\nop de kussens ging zitten. "Men kan zich dat niet voorstellen. Zes\nweken lang sprak hij met niemand en gebruikte slechts eenig voedsel,\nals men hem er toe drong. En geen oogenblik konden wij hem alleen\nlaten. Alles hadden wij hem ontnomen, alles, waarmede hij zich\nkon dooden. Wij woonden in de benedenverdieping, maar men kon niet\nvoorzichtig genoeg zijn. U weet immers, dat hij reeds eenmaal om\nharentwil op zich heeft geschoten," zeide zij en bij deze herinnering\nfronste de oude dame het voorhoofd. "Ja en het eindigde met haar,\nzooals het met zulk een vrouw eindigen moest. Zulk een gemeenen,\nvernederenden dood moest zij uitzoeken!"\n\n"Wij mogen daarover niet oordeelen, gravin," zeide Kosnischew met\neen zucht. "Maar ik begrijp, hoe zwaar en pijnlijk het voor u moet\ngeweest zijn."\n\n"Ach, ik kan het u niet zeggen. Ik had toen mijn verblijf op mijn\nlandgoed en hij was juist bij mij. Daar bracht men mij een brief. Hij\nschreef een antwoord en verzond het. Wij vermoedden niet, dat zij aan\nhet station was. \'s Avonds--ik had mij juist teruggetrokken--vertelde\nmijn Marie mij dat zich nabij het station een dame onder den trein had\ngeworpen. Het was mij, alsof mij een beroerte trof. Ik wist dadelijk,\ndat zij het was. Het eerste, wat ik zeide, was: De graaf mag er niets\nvan vernemen! Maar men had het hem reeds gezegd. Zijn koetsier was daar\ngeweest en had alles mede gezien. Toen ik zijn kamer binnen ijlde,\nwas hij reeds zich zelf niet meer. Het was verschrikkelijk hem aan\nte zien. Hij sprak geen woord en snelde heen. Ik weet niet wat daar\ngeschied is, maar men bracht hem als dood naar huis. Ik herkende hem\nnauwelijks. Daarop greep hem een soort van razernij aan. Maar hoe\nzou ik het kunnen verhalen? Het was een ontzettende tijd. Neen, wat\nmen ook zeggen mag, zij was een slechte vrouw. Wat moet men zeggen,\nvan zulke wanhopige harstochten? Zij heeft daardoor zich zelf en twee\nvoortreffelijke menschen, haar echtgenoot en mijn ongelukkigen zoon\nte gronde gericht.\n\n"Wat heeft Karenin gedaan?"\n\n"Hij heeft het dochtertje tot zich genomen. Mijn Alaescha stemde in het\nbegin in alles toe; maar nu grieft het hem verschrikkelijk, dat hij\nzijn kind aan een vreemden man heeft overgelaten. Maar hij kan zijn\nwoord niet terugnemen. Karenin was voor de begrafenis overgekomen, maar\nwij maakten, dat hij en Alaescha elkander niet ontmoetten. Voor hem,\nhaar echtgenoot, is het zoo het best. Hij is van haar bevrijd. Maar\nmijn arme zoon heeft zich geheel aan haar overgegeven; alles heeft hij\nvoor haar opgeofferd, zijn carriere en mij, zijne moeder, maar toch\nheeft zij geen mededoogen met hem gehad, maar moest hem opzettelijk\nte gronde richten. Neen, wat men ook zeggen mag: haar dood was die\neener afschuwelijke vrouw, eener vrouw zonder godsdienst. God moge\nhet haar vergeven, maar ik moet haar aandenken haten, daar ik den\nondergang mijns zoons voor oogen heb."\n\n"Hoe is hij nu?"\n\n"Deze Servische oorlog heeft God ons beschikt, want die is zijn\nredding! Ik ben al oud en begrijp van den staatkundigen toestand niet\nveel; men zegt: ce n\'est pas tres bien vu a Petersbourg, en als moeder\nvrees ik voor zijn veiligheid; maar wat te doen? Dat alleen kon hem\nnog weer tot leven wekken en oprichten. Jawschin, zijn vriend, heeft\nalles verspeeld en zich ook naar Servie begeven. Deze kwam bij hem\nen heeft hem overreed. Dat dwingt hem nu ten minste tot inspanning\nen werkzaamheid. Ach, ik bid u, spreek eens met hem; ik wilde zoo\ngaarne, dat hij eenige afleiding had. Hij is zoo somber. Hij zal u\ngaarne zien. Ik bid u, spreek hem eens aan. Hij gaat aan de andere\nzijde op en neer."\n\nSergej Iwanowitsch begaf zich naar de andere zijde van den trein.\n\nTusschen de pakken en kisten, die op het perron lagen opgestapeld,\nging Wronsky in zijn lange paletot, met de handen in de zakken, als een\ndier in de kooi, op en neder, terwijl hij steeds op twintig passen snel\nterugkeerde. Toen Sergej Iwanowitsch hem naderde, scheen het dezen,\ndat Wronsky hem niet wilde opmerken. Maar Kosnischew was hierboven\nverheven. Wronsky was nu in zijn oogen slechts een belangwekkend\ndeelgenoot in een groot werk, en hij achtte het zijn plicht hem aan\nte moedigen en te troosten. Hij trad derhalve op hem toe.\n\nWronsky bleef staan, zag hem oplettend aan, kwam toen een stap nader\nen drukte hem zeer vast de hand.\n\n"U wenscht wellicht mij niet te zien," zeide Sergej\nIwanowitsch. "Evenwel ... misschien kan ik u nuttig zijn?"\n\n"Niemands ontmoeting kon mij minder onaangenaam zijn, dan die van u,"\nantwoordde Wronsky: "houd het mij ten goede. Het leven geeft niets\naangenaams."\n\n"Ik begrip u, maar ik wilde u mijne diensten aanbieden. Een brief\naan Ristic of aan Milan zou wellicht nuttig kunnen zijn?"\n\n"Ach neen," zeide Wronsky, alsof hij moeite had hem te begrijpen. "Als\nu wil, laat ons dan nog een poos op- en neergaan. In den waggon is\nhet zoel. Een brief? Neen, ik dank u. Om te sterven behoeft men geene\naanbevelingen, tenzij aan de Turken," antwoordde hij, en zijn mond\nglimlachte, maar zijn oogen behielden de uitdrukking van bittere\ndroefheid.\n\n"Maar men kan betrekkingen aanknoopen, die onder de bestaande\nomstandigheden nuttig zijn kunnen. Ik verheugde mij toen ik van uw\nbesluit hoorde. Men had van vele zijden grieven tegen de vrijwilligers,\nmaar een man als u zal hen in de publieke opinie verheffen."\n\n"Ik heb slechts de verdienste, dat ik niet aan het leven hecht en\ngenoeg kracht heb om een carre uit elkander te slaan of op de plaats\nte blijven. Dat weet ik. Ik verheug mij, dat er iets is waarvoor ik\nmijn leven kan wagen, dat mij niet slechts nutteloos schijnt, maar\nzelfs lastig is. Zoo kan het nog voor iets ten voordeel zijn." En hij\nmaakte met de kin een ongeduldige beweging uithoofde van aanhoudende,\nkwellende tandpijn, die hem zelfs verhinderde met den gewilden nadruk\nte spreken.\n\n"U zal weer geheel opleven, dat verspel ik u," zeide Kosnischew, die\nzich diep geroerd gevoelde. "Onze verdrukte broeders te bevrijden is\neen doel, waarvoor het waard is te leven en te sterven. God geve u\neen goeden uitslag op uw edel pogen en inwendigen vrede!"\n\n"Ja, als werktuig mag ik wat zijn, als mensch ben ik eene ruine," zeide\nhij en drukte krachtig de hand, die Kosnischew hem toereikte. Hij zweeg\nen keek naar de raderen van den tender, die langzaam en gelijkmatig\nover de rails voortrolden. Een diepe smart stond in zijn trekken te\nlezen. De tender en het spoor riepen haar, of liever wat van haar\novergebleven was, in zijn geheugen terug zooals hij haar gezien had,\ntoen hij half waanzinnig de loods bij het station binnengestormd was;\ndaar had zij gelegen, nog onlangs vol leven, toen een bloedig lichaam,\nschaamteloos uitgestrekt voor de oogen van vreemden! Het achterwaarts\ngebogen hoofd met de zwarte vlechten en de fijne krulletjes langs\nde slapen was ongedeerd gebleven; op het schoon gelaat en de half\ngeopende roode lippen scheen een versteende, roerende klacht te liggen,\nmaar in de wijdgeopende oogen lag een ontzettende uitdrukking, die\nduidelijker dan met woorden het verschrikkelijke woord uitsprak:\n"gij zult er berouw van hebben...."\n\nHij gaf zich moeite zich haar zoo te herinneren, als hij haar de eerste\nmaal aan het station ontmoet had, zoo poetisch schoon en aanlokkend,\nzoo vol levenslust en behoefte aan geluk en zelf geluk verspreidend,\nniet zoo bitter en wraakzuchtig als hij zich haar uit hun laatst\nbijeenzijn herinnerde.... Hij trachtte de schoonste met haar beleefde\noogenblikken te voorschijn te roepen, maar deze waren nu voor altijd\nvergiftigd. Zij stond hem nu nog slechts voor oogen in haar opgewonden\ntoorn en haar zegevierend besluit om zich te wreken.... En hij gevoelde\ngeen tandpijn meer, een snikken schokte zijn geheele wezen!\n\nNadat hij eenige malen zwijgend de vrachtgoederen was voorbijgegaan,\nhad hij de heerschappij over zich zelf herwonnen en wendde zich nog\neenmaal kalm tot Sergej Iwanowitsch, die hem weder voorbijging.\n\n"Is er sedert gisteren nog geen nieuw telegram aangekomen?"\n\n"Ja, zij zijn voor de derdemaal geslagen, maar morgen verwacht men\neen beslissenden veldslag."\n\nNadat zij nog een oogenblik over Milans proclamatie tot koning en\nvan de gevolgen dezer gebeurtenis hadden gesproken, keerden zij na\nhet tweede bellen ieder naar zijn waggon terug.\n\n\n\n\n\n\nXXVII.\n\n\nDaar Sergej Iwanowitsch eerst in het laatste oogenblik tot zijn\nvertrek naar buiten had besloten, had hij zijn broeder daarvan geen\nbericht gezonden. Lewin was derhalve niet te huis toen Kosnischew en\nKatawassow in een tarantas, die zij aan het station gehuurd hadden,\nbestoven als Arabieren, des middags om twaalf uur voor zijn huis\nstilhielden. Kitty zat met haar vader en Dolly op het balkon. Zij\nherkende haar zwager en snelde naar beneden hem te gemoet.\n\n"Je moogt je wel schamen, dat je ons niets hebt laten weten!" zeide\nzij, terwijl zij hem de hand reikte en het voorhoofd hem\ntegenhield. "Je ziet, dat we heel goed hebben gereden zonder je\nmoeite te veroorzaken," antwoordde Sergej Iwanowitsch. "Maar ik\nben zoo bestoven, dat ik u bijna niet durf naderen. Ik had zooveel\ndrukten, dat ik vooraf niet kon bepalen, wanneer ik mij zou kunnen\nlosrukken. Maar gijlieden hier geniet, als altijd, in je stille hoekje\neen vreedzaam geluk.... Hier onze oude vriend Fedor Wassilitsch is\ner ook eens uitgevlogen."\n\n"Denk niet, dat ik wezenlijk een neger ben; als ik mij heb gewasschen,\nzal ik een menschelijk voorkomen hebben," en zijn witte tanden\nschitterden tusschen zijn schalkachtig vertrokken lippen, terwijl\nhij haar de hand reikte.\n\n"Kostja zal heel blijde zijn.... Hij is in het veld, maar hij zal\nwel terstond terug zijn."\n\n"Altijd druk in de zaken. Maar wij zijn ook in Arkadie," zeide\nKatawassow.--Wij in de stad zien en hooren niets dan van den Servischen\noorlog. Hoe denkt onze vriend daarover? Waarschijnlijk anders als\nandere menschen?"\n\n"Ja, niet zooals allen," antwoordde Kitty een weinig verlegen en\nwendde zich tot Kosnischew: "Ik zal hem laten halen. Papa is ook\nhier. Hij is eerst onlangs uit het buitenland teruggekomen."\n\nZij liet dus naar Lewin zoeken, wees de bestoven gasten hun kamers,\nbestelde voor hen een verversching en ging toen weer naar het balkon.\n\n"Dat zijn Sergej Iwanowitsch en Katawassow, de professor," zeide zij.\n\n"Oef! dat is veel op eens met die warmte," meende de oude vorst.\n\n"Neen, papa, hij is heel aardig en net en Kostja houdt veel van hem,"\nzeide Kitty met een smeekend lachje, daar zij in zijn trekken een\nspottende uitdrukking bemerkte.\n\n"Ik heb er niets tegen."\n\n"Ga jij ze wat bezig houden, Dollylief," wendde zij zich tot deze. "Zij\nhebben onderweg Stiwa aangetroffen, hij is welvarend. Ik moet eens\nnaar mijn kleinen Mitja. Hij heeft sedert van morgen niets gehad en\nzal ongeduldig worden. Hij zal misschien wakker zijn en schreien."\n\nEn met snelle schreden ijlde zij naar de kinderkamer.\n\nMitja schreide werkelijk. Reeds van verre hoorde Kitty zijn stem en\nverdubbelde haar schreden. De stem was krachtig en gezond, slechts\nhongerig en ongeduldig.\n\n"Schreit hij al lang, Stanja?" vroeg Kitty, terwijl zij haastig\nop een stoel ging zitten en zich gereed maakte om hem de borst te\ngeven. "Geef hem toch dadelijk hier. Wat ben je langzaam! Het mutsje\nkun je immers later vastbinden."\n\nHet kind liet een vreeselijk hongerig schreeuwen hooren.\n\n"Zoo kan het toch niet, moedertje," zeide Agasija Michailowna, die\nnu bijna altijd in de kinderkamer was; "hij moet toch eerst in orde\ngebracht worden." "Suja, suja," zong zij over hem gebogen, zonder\nzich aan de moeder te storen.\n\nStanja bracht eindelijk het kind naar zijn moeder. Agasija Michalowna\nging achter hen heen met een gelaat overvloeiende van teederheid.\n\n"Hij kent mij al! wezenlijk, hij kent mij!" riep zij uit.\n\nMaar Kitty sloeg geen acht op haar; haar ongeduld vermeerderde met\ndat van het kind. Derhalve kwam ook de zaak niet dadelijk in orde. Het\nkind vatte niet juist aan zooals het moest en ergerde zich.\n\nEindelijk, na een laatste wanhopig geschreeuw gelukte het; moeder en\nkind werden nu gelijktijdig rustig en stil.\n\n"Nu kun je wel gaan," fluisterde Kitty. "Hij zal inslapen. Maar\nhet arme kind baadt in zweet." En zij betastte het van alle\nzijden. "Waarom denk je, dat hij je reeds kent?" liet zij volgen,\nen beschouwde met genoegen de oogjes, die van onder het mutsje\nhaar tevreden en guitig schenen aan te kijken, zijn zachte wangen,\ndie zich gelijkmatig opbliezen en de rooskleurige handjes, die zich\nonophoudelijk bewogen. "Dat is onmogelijk, want als hij iemand kende,\nzou hij mij het eerst kennen," antwoordde Kitty op Agasija\'s bewering.\n\n"Als hij wakker wordt, zal u het zien, als God wil. Doe ik zoo, dan\nverheldert zijn gezichtje geheel," volhardde Agasija Michailowna. "Nu\ngoed, goed! Wij zullen het wel zien," fluisterde Kitty! "Ga nu\nmaar. Hij slaapt in."\n\nAgasija ging op de teenen de kamer uit; Stanja liet de rouleaux neder,\njoeg de vliegen weg van achter de mousselinen gordijnen van het bedje\nen evenzoo een groote bromvlieg, die tegen de vensterruiten stiet,\nen nadat zij met een berkentak over moeder en kind gezwaaid had,\nging zij zitten.\n\n"Welk een hitte! Foei hoe warm! Als de hemel maar regen gaf!" zeide\nzij.\n\n"Ja ja! St.!" antwoordde Kitty, terwijl zij teeder en licht Mitja, die\nde kleine oogjes nu opende, dan sloot, op haar schoot wiegde. Eindelijk\nhield ook het kleine handje op zich te bewegen. Het kind zag, terwijl\nhij slechts van tijd tot tijd zijn voedingsbezigheid voortzette en de\nlange wimpers ophief, zijn moeder aan met de vochtige oogjes, die in\nhet half donker zwart schenen. Men hoorde de kindermeid niet meer;\nzij was zelf ingesluimerd. Van boven liet zich de stem vernemen van\nden ouden vorst en het gelach van Katawassow.\n\n"Zij zijn ook zonder mij in discours geraakt," dacht Kitty, "maar het\nis toch ergerlijk, dat Kostja er niet is. Hij zal wel weer naar de\nbijenkorven zijn gegaan. Dat wekt altijd zijn belangstelling op. In\nde lente was hij somwijlen somber en gedrukt, nu zijn die phasen\nveel minder. Hij heeft te veel philosophieen gelezen en dat bracht\nhem tot ongeloof. Hij zegt zelf, dat hij geloovig wenschte te zijn;\nmaar waarom is hij het dan niet? Waarschijnlijk omdat hij te veel\ndenkt als hij alleen is. Is hij al een ongeloovige, mij dunkt, het\nis toch nog beter zoo te zijn dan zooals madame Stahl was en ik zijn\nwilde in Soden--neen, hij is oprecht en braaf."\n\nEn daarbij viel haar een onlangs door hem betoonde trek van\ngoedheid in. Een paar weken geleden had Dolly van haar echtgenoot\neen berouwvollen brief ontvangen, waarin hij haar bezwoer zijn eer\nte redden en haar goed te verkoopen om daarmede zijn schulden te\nbetalen. Dolly was buiten zich zelf; zij verachtte haar man, was\ntoornig en had medelijden met hem, en het einde was, dat zij ten\nslotte inwilligde een deel van haar goed te verkoopen. En nu dacht\nKitty bewogen en onwillekeurig glimlachend aan de verlegenheid en de\nongeschikte pogingen om het middel, dat hij tot Dolly\'s redding had\nbedacht, haar voor te stellen, zonder haar te beleedigen. Hij zocht\nnamelijk Kitty te overreden haar aandeel in Dolly\'s bezitting af te\nstaan, wat haar zelf tot hiertoe niet in den zin was gekomen.\n\n"Welk een ongeloovige is hij dan? Met zulk een hart en in gestadige\nzorg om niemand leed te doen! Alles heeft hij voor anderen over. Sergej\nIwanowitsch acht het natuurlijk, dat Kostja zijn rentmeester is. Nu\nstaan ook Dolly en haar kinderen onder zijn bescherming, en al\nde boeren komen dagelijks bij hem, alsof hij verplicht is hen te\nhelpen.... Ja, wordt maar zoo goed als je vader!" dacht zij, terwijl\nzij met haar lippen Mitja\'s wang aanraakte en hem aan Stanja overgaf.\n\n\n\n\n\nXXVIII.\n\n\nLewin had een broeder gehad, Nicolaas Dimitritsch, van wien hij\nen zijn broeder Sergej langen tijd gescheiden waren geweest. Door\nverregaand losbandig gedrag had hij zijn vermogen verspild, zijn\nnaam onteerd en zijn gezondheid verwoest. Er waren jaren verloopen,\ndat men niets van hem had vernomen, tot eindelijk een brief uit een\nkleine provincieplaats Lewin naar zijn sterfbed riep. Kitty wist,\ndat deze broeder bestond, maar had hem nimmer gezien.\n\nZij wilde Lewin ter zijde staan, toen een treurige en wellicht\nmoeielijke taak hem werd opgelegd, en vergezelde hem naar den\ndoodzieken broeder. Deze, wrevelig tegen de geheele wereld en\nniet geloovende aan zijn naderend einde, ontving hen in eene\ngemoedsstemming, die beiden bitter bedroefde, terwijl zij met\npijnlijke smart die uitgeteerde gestalte beschouwden, op wier gelaat\nreeds de dood zijn teeken had geschreven. Kitty betoonde zich eene\nuitstekende verpleegster. Bij haar vrouwelijke zachtheid ontwikkelde\nzij zulk een geestkracht en moed als men van haar niet zou verwacht\nhebben. Het diep mededoogen, het geduld en de zelfopofferende liefde\nvan dit schoon en beminnelijk wezentje oefenden een wonderbaar\nverzachtenden invloed op den ongelukkige uit. Diep ellendig, als hij\nin den laatsten tijd geweest was, had hij op zijn ziekbed de geheele\nwereld gevloekt. Ongeloovige en materialist, als hij zich steeds\nhad voorgedaan, had hij steeds en ook toen hij reeds hopeloos ziek\ndaarneder lag den spot gedreven met al wat op iets hoogers betrekking\nhad. Zijn ingenomenheid met en eerbied voor deze schoonzuster, die hem\nvoorkwam als een wezen uit andere en hoogere sfeer, opende zijn ziel\nvoor het geloof aan onbaatzuchtige liefde, aan een oneindig wezen,\ndat de oorzaak is van al wat bestaat en een wezen vol liefde moet\nzijn. Toen het hem zekerheid was geworden, dat hij sterven ging,\ngreep hij naar troost, bad hij om vergeving. De cynische zekerheid,\ndie in ruw zingenot bevrediging had gezocht, had hem in die uren\ngeheel begeven en plaats gemaakt voor vernedering, zelfverwijt,\ndiep schuldgevoel. Hij trachtte te bidden en hoorde gretig naar de\ntroostende woorden van Gods barmhartigheid, die een oude eerwaardige\npope zijner kerk tot hem richtte.\n\nSedert het sterven van zijn broeder, dat op Lewin een diepen indruk\nhad gemaakt, onderwierp hij het probleem van het leven aan een nieuwe\nbeschouwing en plaatste het in een ander licht. De overtuiging,\ndie van twintig tot vier en dertig jaar het geloof zijner kindsheid\nhad vervangen, wankelde op haar grondslagen. Het leven scheen hem\nnog ontzaglijker toe dan de dood. Van waar kwam het? Wat beteekende\nhet? Waartoe was het ons gegeven? Het organisme, zijn verwoesting,\nde onvergankelijkheid der stof, de wetten van het behoud en de\nontwikkeling der krachten, deze woorden en de wetenschappelijke\ntheorieen, die zich er aan verbonden, waren ongetwijfeld interessant\nten opzichte van het intellectueele leven, maar waren ze voldoende\nin den loop van \'s menschen bestaan?\n\nLewin was gelijk aan iemand, die door de barre koude gaande en zijn\nwarme pels voor een mousselinen kleedij verwisseld hebbende, alsdan,\nniet door redeneering begrijpt, maar in zijn geheele lichaam voelt,\ndat hij naakt, beroofd en bestemd is om ellendig om te komen.\n\nVan toen af gevoelde Lewin, zonder iets in zijn uitwendig leven\nte veranderen, zich steeds ontrust over zijn onwetendheid, daar\nhij gedrongen was met droefheid te erkennen, dat datgene, wat hij\nzijn _overtuigingen_ noemde, wel verre van hem licht te geven, die\ndingen voor hem ontoegankelijk maakte, waaraan hij zulk een dringende\nbehoefte gevoelde.\n\nDe dagelijksche beslommering en afleiding verdrongen wel deze\ngedachten, maar na de bevalling van zijn vrouw, toen hij te Moskou\nzonder bepaalde bezigheid leefde, keerden zij gedurig met klimmende\nhardnekkigheid terug.\n\nHij stelde zich de vraag aldus: "Indien ik de verklaringen van het\nChristendom omtrent het probleem van mijn bestaan niet aanneem, waar\nzal ik dan andere vinden?" En hij doorvorschte zijn wetenschappelijk\nsysteem even vruchteloos, als hij een speelgoedwinkel of een arsenaal\nzou doorzocht hebben om er voedsel te vinden.\n\nOnwillekeurig, onbewust, zocht hij in zijn lectuur, in zijn\nconversatie, in de personen, die hem omringden, een of ander\naanrakingspunt met het onderwerp, dat hem geheel vervulde.\n\nEene daadzaak verwonderde hem en hield hem meer bizonder bezig:\nwaarom schenen de lieden zijner wereld, die grootendeels, even als\nhij, het geloof met de wetenschap hadden verwisseld, geen zedelijk\nlijden te ondervinden en volmaakt voldaan en tevreden te leven? Zou de\nwetenschap hen meer duidelijk en klaar antwoorden op deze verwarrende\nvragen? En hij begon de menschen en boeken, die de zoo vurig verlangde\noplossing konden bevatten, te bestudeeren.\n\nHij ontdekte evenwel, dat hij in een grove dwaling was vervallen door\nmet zijn makkers van de universiteit aan te nemen, dat de godsdienst\niets zonder beteekenis is; zij, die hij het meest genegen was: de\noude vorst, Lwof, Sergej Iwanowitsch, Kitty, bewaarden het geloof\nhunner jeugd, dat hij zelf had gedeeld; de vrouwen in het algemeen\nen het geheele volk geloofden.\n\nVerder zag hij in, dat de materialisten, wier gevoelens hij deelde,\naan deze geen bizondere beteekenis gaven en, verre van die vraagstukken\nte verklaren, zonder welker oplossing het leven hem onmogelijk scheen,\nschoven zij ze ter zijde om er in de plaats de definitie van andere\nvoor te geven, die hem zeer onverschillig lieten, als: de ontwikkeling\nvan het organisme, de mechanische verklaring der ziel e.z.v.\n\nSedert het gevaar, waarin zijn vrouw had verkeerd, had Lewin een\nvreemde ontroering ontwaard; hij, de ongeloovige, had gebeden ... en\ngebeden met een oprecht geloof; maar zoodra hij tot kalmte was\nteruggekeerd, gevoelde hij, dat zijn leven onvatbaar was voor zulk\neen gesteldheid der ziel. Op welk een oogenblik was hem de waarheid\nverschenen? Kon hij toegeven, dat hij zich had bedrogen? Moest\nhij zijn heimwee naar God omdat het, als hij het door koude\nredeneering ontleedde, in het stof terugviel, als een bewijs van\nzwakheid beschouwen? Of zou het zijn ontstaan door het besef eener\nheilige waarheid, waarvan het gevoel in het menschelijk gemoed ligt\nverborgen?.... Deze strijd in zijn binnenste drukte hem pijnlijk en\nhij trachtte met al zijn krachten zich er van te bevrijden.\n\n\n\n\n\nXXIX.\n\n\nOverstelpt door deze gedachten, las en peinsde hij gedurig, maar het\ndoel scheen zich meer en meer te verwijderen.\n\nOvertuigd, dat het vruchteloos was in het materialisme een antwoord\nop zijn twijfelingen te zoeken, herlas hij sedert den laatsten tijd\nvan zijn verblijf te Moskou en op het land Plato, Spinoza, Kant,\nSchelling, Hegel en Schopenhauer; deze bevredigden zijn verstand\nzoolang hij ze las of hun leerstellingen plaatste tegenover andere\nleerbegrippen, vooral tegenover de theorieen der materialisten;\nmaar ongelukkig--zoodra hij, onafhankelijk van deze gidsen, de\ntoepassing zocht op eenig twijfelachtig punt, verviel hij in dezelfde\nradeloosheid. De uitdrukkingen _geest, wil, vrijheid, zelfstandigheid_\nhadden voor zijn verstand slechts een zekeren zin voor zoover hij den\nkunstigen draad der gevolgtrekkingen dezer wijsgeeren volgde en zich\nhield aan hun fijne onderscheidingen; maar als hij ze beschouwde\nuit het oogpunt van het werkelijk leven, dan stortte de kunstige\nopstapeling ineen, en hij zag nog slechts een verzameling van woorden,\ndie in geen verband stonden in met dat "zeker iets," dat in het leven\nnog noodzakelijker is dan de rede.\n\nSchopenhauer kon hem slechts korten tijd eenige kalmte geven. Toen\nzocht hij de waarheid in een onfeilbare kerk, wat hem het\ngemakkelijkste scheen, maar toen het hem opviel, dat de Grieksche en\nde Katholieke kerk, die beiden beweerden onfeilbaar te zijn, elkander\nveroordeelden, begreep hij, dat de kerkelijke theologie hem evenmin\nvoldoende grondslagen kon geven als de philosophie!\n\nDe geheele lente door was hij zich zelf niet en doorleefde hij\nsmartelijke uren.\n\n"Ik kan niet leven zonder te weten wat ik ben en wat het doel is van\nmijn bestaan," dacht Lewin.\n\n"In de oneindigheid van den tijd, van de stof, van de ruimte vormt\nzich een organische cel, blijft een oogenblik bestaan en barst.... Deze\ncel ben ik!"\n\nDit treurige sophisme was liet eenige, het hoogste resultaat der\nwerkzaamheid van het menschelijk denken gedurende eeuwen; dat was\nde slotsom van het geloof, waarop zich de nieuwste nasporingen van\nden wetenschappelijken geest grondden; Lewin had zich er zonder te\nweten waarom en eenvoudig omdat die theorie hem het helderst scheen,\nonwillekeurig van doorgedrongen.\n\nMaar deze slotsom scheen hem nu niets anders dan een sophisme; hij zag\ner het vernielend werk in van een geest des kwaads; het was zijn plicht\nzich er aan te onttrekken; de macht daartoe was in ieders bezit ... En\nLewin, voorspoedig, bemind, gelukkig, bovendien echtgenoot en vader,\ndacht soms huiverend aan de mogelijkheid dat men in zijn geval er\ntoe komen kon het leven af te werpen.\n\nMaar hij bleef leven en strijden.\n\n\n\n\n\nXXX.\n\n\nHoe meer Lewins geest geschokt was door de moeielijkheid om het\nprobleem van zijn bestaan te ontleden, des te meer gaf hij zich over\naan de bemoeiingen van het dagelijksch leven. Hij hervatte tegen\nde maand Juni zijn werkzaamheden op Prokowska: het bestuur over de\nlanderijen van zijn zuster en van zijn broeder, zijn relatie\'s met zijn\nburen en zijn boeren: hij voegde er dit jaar een bijenjacht bij, die\nhem bezig hield en met ijver bezielde. Zonder er over te redeneeren,\nvolbracht hij zijn nieuwe plichten en een zedelijk instinct zeide hem,\ndat \'t zoo het beste was. Vroeger gaf het denkbeeld een goede daad te\nverrichten hem vooraf een zachten indruk van vreugde, maar de daad op\nzich zelf verwezenlijkte zijn hoop en verwachting niet, en hij begon\nspoedig te twijfelen aan het nuttige van zijn streven. Thans ging\nhij recht op het doel af zonder blijdschap, maar ook zonder aarzelen\nen de verkregen resultaten bleken voldoende te zijn. Hij groef zijn\nvoor in den akker met de onbewustheid van den ploeg.\n\nIn plaats van over zekere levensvoorwaarden te redeneeren, nam hij ze\naan als even noodzakelijk als het dagelijksch voedsel. Te leven naar\nhet voorbeeld zijner voorvaders, hun ondernemingen voort te zetten,\nten einde ze op zijn beurt na te laten aan zijn kinderen, daarin\nzag hij een plicht, waaromtrent niet viel te twijfelen, en hij wist,\ndat om dit doel te bereiken de grond moest bemest, bebouwd en onder\nzijn eigen toezicht bezaaid worden, zonder dat hij het recht had deze\nzorg aan zijn boeren over te laten. Hij wist evenzeer, dat hij hulp\nen bescherming moest verleenen aan zijn broeder, aan zijn zuster,\naan vele boeren, die hem kwamen raadplegen, als aan kinderen, die hem\nwaren toevertrouwd; zijn vrouw en Dolly hadden gelijk recht op zijn\ntijd, en dat alles legde ruimschoots beslag op zijn levensbestaan,\nwaarvan hij, als hij er over peinsde, de beteekenis niet kon verklaren,\n\'t Was een vreemde zaak: niet slechts stond zijn plicht hem duidelijk\nvoor oogen, maar hij voelde ook geen twijfel omtrent de wijze om dien\nte betrachten in de bizondere gevallen van het dagelijksch leven;\nalzoo aarzelde hij niet zijn arbeiders zoo goedkoop mogelijk te huren,\nmaar hij wist, dat hij zo niet moest huren boven noch beneden den\nnormalen prijs; hij leende geld aan een boer om hem uit de klauwen\nvan een woekeraar te rukken, maar bewees hem later geen gratie bij het\nbetalen van de rente; hij strafte gestreng het stelen van hout, maar\nzou zich bezwaard gevoeld hebben het vee van een boer te schutten, dat\ngevonden werd op zijn weiden; hij hield het loon in van een arbeider,\ndie uit hoofde van den dood zijns vaders gedwongen was het werk te\nmidden van den oogst te verlaten, maar hij onderhield en verzorgde\nde oude dienaren, die niet meer werken konden; hij liet de boeren\nwachten om zijn te huis gekomen vrouw te gaan omhelzen, maar hij zou\nniet naar zijn bijenkorven hebben willen gaan zonder hen ontvangen te\nhebben. Hij trachtte dit persoonlijk wetboek niet uit te diepen of uit\nte pluizen en verwijderde de redeneering daarover, die den helderen\nen duidelijken blik op zijn plicht had kunnen benevelen. Zijn fouten\nvonden bovendien een gestrengen rechter in zijn geweten, dat altijd\nwaakte en hem geen toegevendheid bewees.\n\nHet was aldus dat hij leefde, het spoor volgend door het leven hem\naangewezen, altijd zonder de mogelijkheid te zien het mysterie van\nhet bestaan te verklaren en steeds gekweld door zijn onwetendheid\nen de vrees, dat de wanhoop van den zelfmoordenaar hem zou kunnen\novermeesteren.\n\n\n\n\n\n\nXXXI.\n\n\nDe dag der aankomst van Sergej Iwanowitsch te Pakrowsky was voor\nLewin vol gemoedsaandoeningen geweest.\n\nMen was aan het drukste tijdstip van het jaar gekomen, aan datgene, dat\neen inspanning van krachten vereischte, die men niet genoeg waardeert,\nomdat ze geregeld terugkeert en slechts eenvoudige uitkomsten\noplevert. Maaien, garven binden, het koren binnen brengen, op nieuw\nploegen en zaaien,--dit zijn werkzaamheden, die niemand verwonderen,\nmaar om ze te volvoeren in den korten tijd door de natuur verleend\nis het noodzakelijk, dat jong en oud het werk aangrijpen, men moet\nzich drie of vier weken vergenoegen met brood, uien en kaas, men\nkan slechts eenige uren slapen, men kan dag of nacht niet ophouden,\nen dit verschijnsel herhaalt zich ieder jaar door geheel Rusland.\n\nLewin gevoelde zich in dat opzicht een met het volk; hij ging \'s\nmorgens vroegtijdig naar het veld, kwam terug om te ontbijten met\nzijn vrouw en zijn schoonzuster, dan ging hij naar de bouwhoeve,\nwaar hij altijd wat te besturen vond. En terwijl hij het opzicht\nhield over de werkzaamheden of zat te praten met zijn schoonvader\nen de dames, vervolgde hem dezelfde vraag: "Wie ben ik? Waar ben\nik? Waartoe ben ik?"\n\nToen hij bij de met nieuw stroo gedekte schuur stond, zag hij het\ndoor de dorschmachine opgejaagde stof in de lucht dansen, het stroo\nzich buiten de machine verspreiden op het door de zon beschenen gras,\nterwijl de zwaluwen zich verborgen onder het dak en de arbeiders de\nwijk namen naar het binnenste gedeelte der schuur, waar de schaduw\nhet donkerst was.\n\n"Waartoe dat alles?" dacht hij; "waartoe ben ik hier om over hen het\nopzicht te houden en zij, waarom toonen zij hun ijver ten mijnen\nbehoeve? Daar is mijn oude vriendin Matrone (een groote magere\nvrouw, die hij van een brandwond had genezen en die dapper den grond\nschoffelde), ik heb ze genezen, dat is waar, maar zoo al niet thans,\ndan zal zij toch over een jaar of over tien jaren naar het graf worden\ngedragen, evenals dat mooie jonge meisje, dat de elegante speelt,\nals dat afgematte paard ..., als Fedor, die het opzicht heeft bij\nde dorschmachine en met zooveel gezag de vrouwen bevelen geeft,--en\nhet zal hetzelfde zijn met mij.... Waarom?" en in nadenken verzonken\nraadpleegde hij werktuigelijk zijn horloge om de taak der arbeiders\nte bepalen, liet Lewin de arbeiders uiteengaan en knoopte met Fedor\neen gesprek aan en ondervroeg hem ten opzichte van een rijken boer,\nPlaton geheeten, die weigerde het land te huren, dat hij te voren\naan een vereeniging had verpacht en dat het laatste jaar door een\nboer was bebouwd.\n\n"De prijs is te hoog, Constantin Dimitritsch," zeide Fedor.\n\n"Maar waarom heeft Mitionik dien het laatste jaar betaald?"\n\n"Platon zal niet denzelfden prijs betalen als Mitionik," zeide de\narbeider op af keurenden toon; de oude Platon zou zijn naaste niet\nhet vel over de ooren halen; hij heeft medelijden met den geringen\nman en zou hem, als het noodig was, crediet geven."\n\n"Waarom zou hij crediet geven?"\n\n"De menschen zijn niet allen gelijk: de een leeft voor zijn buik,\nzooals Mitionik, de ander voor zijn ziel, voor God, zooals de oude\nPlaton."\n\n"Wat noem je voor zijn ziel, voor God leven?" vroeg Lewin haastig op\nluiden toon.\n\n"Dat is eenvoudig: leven volgens Gods wil, volgens de waarheid. Niet\nallen doen zoo, dat is zeker, maar sommigen wel. U, bijvoorbeeld,\nConstantin Dimitritsch, u zou geen onrecht doen, ook niet tegen den\ngeringen man."\n\n"Ja, ja ... vaarwel!" prevelde Lewin, ten prooi aan een levendige\ngemoedsbeweging, en zijn stok nemende, richtte hij zijn schreden\nhuiswaarts.\n\n"Leven voor God, volgens de waarheid ... voor zijn ziel," deze woorden\nvan den boer vonden weerklank in zijn hart; en onduidelijke gedachten,\nmaar waarvan hij het heilrijke gevoelde, bewogen zich in zijn geest;\nzij ontsnapten uit een schuilhoek van zijn ziel, waar zij langen tijd\nwaren besloten geweest, om nu een nieuw licht voor hem to doen opgaan.\n\n\n\n\n\nXXXII.\n\n\nLewin ging met groote passen zijn weg, beheerscht door een geheel\nnieuwe gewaarwording; de woorden van den boer waren in zijn ziel\ngevallen als een electrieke vonk en de onzekere, duistere denkbeelden,\ndie hem eigen waren geweest, schenen te wijken en plaats te maken\nvoor gevoelens, die zijn hart vervulden met blijdschap.\n\n"Niet leven voor zich zelf, maar voor God! ... Welke God? Is het\nniet onzinnig te beweren, dat wij niet voor ons zelf, d.i. voor\n\'t geen ons behaagt en aantrekt, moeten leven, maar voor God, dien\nniemand kan begrijpen of verklaren? ... Evenwel heb ik deze onzinnige\nwoorden begrepen, ik heb niet getwijfeld aan hun waarheid ... ik heb\ner dezelfde beteekenis aan gehecht als die boer en ik heb misschien\nnooit iets zoo goed begrepen.\n\n"Fedor beweert, dat Mitionik leeft voor zijn buik, ik weet dat het waar\nis; wij redelijke wezens leven bijna allen zoo. Maar Fedor zegt ook,\ndat men moet leven voor God volgens de waarheid, en ik begrijp dit\neven goed.... Ik en millioenen menschen, rijk en arm, ontwikkeld en\neenvoudig, in het verledene en het tegenwoordige, wij stemmen overeen,\ndat men moet leven voor God en de waarheid, d.i. voor het goede.\n\n"Niet het ontledend verstand, niet de philosophie, maar het gemoed\nzegt ons, dat het zoo zijn moet.\n\n"Zou ik daarin werkelijk de oplossing van mijn twijfelingen hebben\nontdekt en nabij hebben gevonden, wat ik in de verte zocht?"\n\nLewin vervolgde zijn weg, ongevoelig voor warmte en vermoeienis, maar\noverstelpt door zijn gewaarwordingen, en in de behoefte om rustig\nna te denken, verliet hij den weg en ging het bosch in, waar hij\nzich onder de dichte schaduw van een boom op het gras nedervleide,\nen zette toen zijn overpeinzingen voort.\n\n"Ik moet mijn indrukken verzamelen....\n\n"Ik geloofde vroeger, dat in mijn lichaam, evenals in dat van het\ninsect, een ontwikkeling der stof werkte volgens sommige physische,\nchemische en physiologische wetten: eene onophoudelijke werking en\nworsteling, die zich tot alle uitstrekt: tot de boomen, de wolken,\nden nevel.... Maar waar liep dat streven op uit? Was de worsteling\nmet het oneindige mogelijk?... En ik verwonderde mij langs dezen\nweg, in weerwil van de uiterste pogingen, niets te vinden, dat mij\nopheldering gaf omtrent de beteekenis van het leven, van de aandrift,\nvan het verlangen, dat ons bezielt.... Dit hoogere zintuig is evenwel\nzoo levendig en helder in mijn binnenste, dat het de grond van mijn\nwezen uitmaakt; en toen Fedor mij zeide: \'Leven voor God en voor zijn\nziel,\' heb ik mij evenzeer verblijd als verwonderd hem het vraagstuk\nzoo eenvoudig te hooren oplossen.\n\n"Ik heb niets ontdekt, ik wist het al...; ik heb eenvoudig de\nkracht erkend, die mij eens het leven heeft geschonken en het mij nu\nwedergeeft. Ik gevoel mij bevrijd van twijfel en verwarring.... Ik\nzie mijn Meester!..."\n\nHij herinnerde zich den loop zijner gedachten sedert den dag dat bij\nhet zien van den stervenden broeder het denkbeeld van den dood hem\ndiep had getroffen. Toen was het, dat hij duidelijk begreep, dat de\nmensch, als hij geen ander uitzicht heeft als lijden, dood en eeuwige\nvernietiging, er toe komen moet, onder de gedachte aan zelfmoord, het\nprobleem van ons bestaan te verklaren op eene wijze, die er slechts\nde wreede ironie van een kwaadwillig wezen in kan zien. Maar zonder\ner in te slagen iets te verklaren, had hij zich toch niet gedood; hij\nwas gehuwd, hij had nieuwe blijdschap gekend, die hem gelukkig maakte,\nals zij niet gekruist werd door zijn verwarde en donkere gedachten.\n\nWat bewees deze inconsequentie? Zijn leven was toch nog beter geweest\ndan zijn leer. Zonder het te weten was hij staande gehouden door\ndie waarheden des geloofs, die hij met de moedermelk had ingezogen,\nhoewel zijn verstand ze miskende. Nu begreep hij, hoeveel hij er aan\nte danken had....\n\n"Wat zou ik geweest zijn, als ik niet had geweten, dat ik voor God\nmoest leven en niet voor de voldoening mijner behoeften? Ik zou hebben\ngelogen, gestolen, gemoord.... Geen der edele genoegens, die het leven\nmij geeft, zou voor mij hebben bestaan.... Ik was zoekende naar een\noplossing, die wijsgeerige bespiegeling niet kon geven, en ook slechts\nhet gemoed en het leven zelf gaven mij een antwoord. En deze kennis\nheb ik niet veroverd, zij is mij gegeven gelijk al het overige. Zou\nde bespiegeling mij ooit hebben aangetoond, dat ik mijn naaste moet\nliefhebben in plaats van hem te verworgen? Toen men het mij evenwel\nonderwees in mijn jeugd, geloofde ik het gemakkelijk en dit is de\nreden, dat ik het steeds wist. Het bewijs, dat het onderricht der\nrede levert, is de strijd om het bestaan, de wet, die eischt, dat\nelke hinderpaal, die de voldoening onzer begeerten in den weg staat,\nwordt verbrijzeld; de zelfzuchtige verwoesting is logisch,--terwijl\nhet volstrekt niet met de gevolgtrekking der koude redeneering strookt\nzijn naaste lief te hebben. O hoogmoed en dwaasheid," dacht hij,\n"gevolg van de sluwheid en doortraptheid der koude redeneering van\nhet verstand!..."\n\n\n\n\n\nXXXIII.\n\n\n"Ik meende," dacht hij verder, "door koele bespiegelingen te zijn\ningedrongen in de geheimen der natuur en het probleem van het\nmenschelijk leven tot zekere hoogte te hebben opgelost. Doen ook\nde wijsgeeren niet zoo met hun stelsels? En ziet men niet duidelijk\nin de onthulling van elke theorie eenigszins de beteekenis van het\nmenschelijk leven aangewezen zooals de boer Fedor ze opvat? Zij komen\ner altijd minder of meer toe, maar dikwijls door een dubbelzinnige\nredeneering. Laat ons eens overgelaten zijn aan onze rede, aan onze\ndriften, zonder de kennis van onzen Schepper, zonder het zedelijk\nbesef van goed en kwaad.... Welke uitkomst zouden wij verkrijgen? Men\nwerpt soms zijn geloof over boord, omdat men er van verzadigd meent te\nzijn en als de kinderen, die de waarde van hetgeen zij genieten niet\ninzien, hunkert men naar iets nieuws, dat in valschen glans schittert\nen waarmede men zich toch niet voeden kan. Ik, een Christen, opgevoed\nin het geloof, bevoorrecht met de weldaden van het Christendom, zonder\ner het rechte besef van te hebben gehad, ik heb getracht de essence\nvan mijn leven te vernietigen.... Maar in de uren van lijden en smart\nheb ik tot _Hem_ geroepen, die de bron van alle licht en leven is,\nen ik hoop, dat mijn gevaarlijke opstand tegen Hem mij is vergeven."\n\n"Neen, de rede heeft mij niets geleerd; wat ik weet is mij gegeven,\nis te voorschijn gebracht uit het gemoed en door het geloof van het\nChristendom."\n\n"De kerk?" hernam hij, zich omkeerende en ziende naar een troep\nvee, die naar de rivier ging. "Kan ik waarlijk alles gelooven, wat\nde kerk leert?" vroeg hij zich zelf en kwam op een punt, dat zijn\nverkregen rust eenigszins verstoorde. En hij herinnerde zich de\ndogma\'s, die hem zoo vreemd hadden toegeschenen.... "De schepping\n.... Maar hoe verklaart zij het bestaan? De duivel?... Hoe wordt\nhierdoor het kwaad verklaard?... De verlossing door het kruis en door\nboetedoeningen?... De dogma\'s der kerken," dacht hij, "leggen aan\nmillioenen menschelijke wezens, die de aarde bevolken, jongen en ouden,\nboeren en keizers, geleerden en onwetenden, de verplichting op dezelfde\nbegrippen te hebben, om er dat in- en uitwendig leven uit samen te\nstellen, dat alleen waard is beleefd te worden.... Maar leven voor\nGod, voor de waarheid, voor zijn ziel, dit is immers wat de stichter\nvan het Christendom heeft gewild. De groote waarheden door Hem ons\nverkondigd staan boven de bizondere dogma\'s der kerkgenootschappen. Ik\nwil slechts naar Hem hooren, door wien de Godheid tot de menschheid\nheeft gesproken."\n\nOp den rug gelegen, beschouwde hij den hemel boven zich.\n\n"Ik weet wel," dacht hij, "dat dit de oneindige ruimte is en niet een\nblauw gewelf, dat boven mij is uitgespannen,--maar mijn oog dringt\nniet door dat schijnbaar rond gewelf. De blik van Hem, die verder zag,\nmoet zijn telescoop zijn."\n\nLewin eindigde zijn overpeinzing; hij hoorde een geheimzinnige stem,\ndie zich blijmoedig verhief in zijn binnenste.\n\n"Is dat waarlijk geloof?" vroeg hij zich zelf. "Hoe dankbaar ben ik,\nmijn God, voor het licht, dat Gij mij aanvankelijk hebt geschonken\nna het ronddolen in nevel en duisternis."\n\n\n\n\n\nXXXIV.\n\n\nToen Lewin zijn huis naderde, bemerkte hij Tanja en Grischa, die hem\nkwamen tegenloopen.\n\n"Oom Kostja! mama, grootpapa en Sergej Iwanowitsch en nog een,"\nzeide Tanja, "komen u te gemoet."\n\n"Wie is die andere?"\n\n"Zoo\'n rare heer! Hij doet altijd zoo met de armen." En Tanja bootste\nWalawassow\'s gesticulaties na.\n\n"Is hij oud of jong?" vroeg Lewin lachend. "Als het maar geen\nonaangenaam mensch is!" dacht hij, maar herkende spoedig bij de eerste\nbocht van den weg Katawassow met zijn stroohoed op. Hij sloeg juist\nzoo met de armen als Tanja voorgesteld had.\n\nLewin groette zijn broeder on Katawassow hartelijk en vroeg Dolly\nnaar zijn vrouw.\n\n"Zij is met Mitja het bosch ingegaan. Zij wilde hem daar laten slapen,\nomdat het in huis te warm is."\n\nLewin had zijn vrouw steeds gewaarschuwd het kind niet het bosch in\nte dragen, omdat hij het daar niet zonder gevaar achtte, en derhalve\nwas dit bericht hem onaangenaam.\n\n"Zij sleept hem van de eene plaats naar de andere," zeide de vorst\nlachende. "Ik heb haar aangeraden, hem in den kelder te brengen."\n\n"Ziet u, Darja Alexandrowna," zeide Kosnischew en wees met zijn\nzonnescherm naar eenige witte wolken, die boven de esscheboom opkwamen:\n"Wij krijgen spoedig regen."\n\nLewin was op Katawassow toegetreden.\n\n"Daar doet u wel aan, dat ge eens gekomen zijt."\n\n"Het was al lang mijn voornemen. Nu zullen we alles ordelijk bespreken\nen naar behooren met elkander strijden! Heeft u Spencer doorgelezen?"\n\n"Neen, nog niet geheel," zeide Lewin. "Overigens heb ik hem nu niet\nmeer noodig."\n\n"Hoe zoo? Dat is merkwaardig. Waarom niet meer?"\n\n"Dat beteekent, dat ik mij ten slotte overtuigd heb, dat ik bij hem\nen zijns gelijken de oplossing der vragen, die mij bezig houden,\nniet zal vinden. Nu.... Maar later meer daarover. Hier gaat de weg\nnaar mijn bijenkorven. Doet u het genoegen, dan gaan wij daarheen,"\nwendde hij zich tot allen.\n\nNadat zij een smal voetpad door eene weide waren overgegaan, liet\nLewin zijn gasten in de schaduw van een populier op een bank van ruwe\nhoutklossen, die hij zelf hier opgericht had voor bezoekers, die bang\nwaren voor de bijen. Hij zelf ging binnen de afschutting en haalde voor\nde groote zoowel als voor de kleinen brood, agurken en verschen honig.\n\n"Weet je, Kostja, wien Sergej Iwanowitsch op reis ontmoet heeft?" vroeg\nDolly, terwijl zij de agurken en den honig onder de kinderen\nverdeelde. "Wronsky. Hij gaat naar Servie."\n\n"En dat niet alleen; hij voert een geheel escadron voor zijn rekening\nmede," voegde Katawassow er bij.\n\n"Dat is juist iets voor hem," zeide Lewin. "Gaan er nog altijd\nvrijwilligers heen?"\n\n"Nog, vraagt u!" antwoordde Kattawassow, terwijl hij smakelijk in\neen agurkje beet. "U hadt eens moeten zien hoe het gisteren aan het\nstation toeging."\n\n"Maar hoe moet ik dat begrijpen? Verklaar mij dat toch eens, Sergej\nIwanowitsch! Waar trekken al deze vrijwilligers heen? Tegen wie moeten\nzij vechten?" vroeg de oude vorst met het voornemen het reeds voor de\nkomst van Lewin begonnen gesprek voort te zetten. "Wie heeft eigenlijk\nde Turken den oorlog verklaard? Iwan Iwanowitsch Ragasow of gravin\nLydia Iwanowna met madame Stahl?"\n\n"Niemand heeft den oorlog verklaard, maar zij nemen slechts deel in\nhet lijden hunner medemenschen en wenschen hen te helpen," antwoordde\nSergej Iwanowitsch.\n\n"Niet van hun deelneming spreekt de vorst," zeide Lewin het voor\nzijn schoonvader opnemend, maar van den oorlog. Hij beweert slechts,\ndat bizondere personen niet zonder toestemming der regeering aan een\noorlog moesten deelnemen."\n\n"Nu? Hoe is dan uw eigen gevoelen?" vroeg Katawassow lachend, blijkbaar\nom Lewin tot een strijd uit te lokken. "Waarom zouden privaatpersonen\ndaartoe geen recht hebben."\n\n"Mijns inziens is de oorlog zulk een ruwe, wreede en afschuwelijke\nzaak, dat geen mensch, het minst een Christen, persoonlijk de\nverantwoordelijkheid van het begin van zoo iets verschrikkelijks mag\nop zich nemen; dat mag slechts de regeering, die daartoe geroepen is,\nals zij onvermijdelijk tot een oorlog wordt gedwongen."\n\nKosnischew en Katawassow waren dadelijk tot tegenspraak gereed.\n\n"Er kunnen zich," beweerde Katawassow, "gevallen voordoen, dat de\nregeering geen acht slaat op den wil der bevolking, en dan doet de\nstem der openbare meening haar wil kennen."\n\nMaar Sergej Iwanowitsch was hiermede niet tevreden; hij fronste het\nvoorhoofd en zeide:\n\n"Je had de vraag anders moeten stellen. Hier doet zich, zonder dat er\neen oorlogsverklaring bestaat, eenvoudig het rein menschelijke of laat\nons zeggen Christelijk gevoel gelden. Men vermoordt onze broeders,\ndie met ons van een bloed en een geloof zijn, of, nemen wij aan, \'t\nzijn niet onze broeders en geloofsgenooten, maar eenvoudig kinderen,\nvrouwen en grijsaards. Nu komt ons gevoel daartegen in opstand en wij\nRussen snellen toe om aan deze gruwelen een eind te maken. Stel je\nvoor: Je gaat over de straat en ziet hoe een dronken man een vrouw\nof een kind mishandelt. Zou je dan vragen, of je met dien mensch\nin oorlog zijt of niet? Ik denk dat je hem zoudt aangrijpen en de\nmishandelden in bescherming nemen."\n\n"Maar ik zou hem niet dooden," bracht Lewin er tegen in.\n\n"Ja wel, je zoudt hem onder zekere omstandigheden ook dooden."\n\n"Dat weet ik niet. Ik zou mijn oogenblikkelijke impulsie volgen;\nmaar op welke wijze kan ik niet vooruit zeggen. Doch zulk een\noogenblikkelijke impulsie wegens onderdrukking der Slaven is niet\naanwezig en kan er ook niet zijn. Mogelijk is ze bij jou aanwezig,\nmaar bij alle anderen...."\n\n"Is ze ook aanwezig," viel Kosnischew hem met ontevreden en\ndonkeren blik in de rede. "Bij het volk is de oude traditie van de\nrechtgeloovigen, die zuchten onder het juk der Halve Maan. levendig\nbewaard, en nu staat het op en laat zijn stem hooren."\n\n"Dat kan zijn," zeide Lewin ontwijkend, "maar, hoewel ik toch ook\ntot het volk behoor, gevoel ik niets dergelijks."\n\n"Mij gaat het ook zoo," verzekerde de oude vorst. "Ik ben in het\nbuitenland geweest, heb de dagbladen gelezen en moet bekennen, dat ik,\nin weerwil van alle Bulgaarsche gruwelen, niet kon begrijpen, waarom\neigenlijk alle Russen plotseling hun Slavische broeders zoo lief hebben\ngekregen, terwijl ik geen liefde voor hen gevoelde. Dat maakte mij\nerg bedroefd en ik dacht reeds, dat ik een misgeboorte was of dat de\nKarlsbader kuur zoo slecht op mij werkte. Toen ik echter terugkwam,\nbevond ik, dat er buiten mij ook nog andere menschen waren, die zich\nwel voor Rusland, maar niet voor de Slavische broeders interesseeren,\nen hiertoe behoort ook onze Constantijn."\n\n"Persoonlijke meeningen hebben hierbij volstrekt geen beteekenis,"\nantwoordde Sergej Iwanowitsch. "De persoonlijke inzichten gaan\nons volstrekt niet aan, als Oudrusland, het geheele volk, zijn wil\nopenbaart."\n\n"Ja, maar neem mij niet kwalijk, het volk weet daar niets van!" zeide\nde vorst.\n\n"Zou het niet, papa? Maar Zondag in de kerk dan?" vroeg Dolly, die\nnaar het gesprek had geluisterd.\n\n"Wat was er Zondag in de kerk? Het was den priester bevolen iets\nvoor te lezen en hij las het ook. Maar zij begrepen er niets van,\nzuchtten nu en dan, zooals bij elke preek, en dan zeide men hen,\ndat er in de kerk voor een heilige zaak zou gecollecteerd worden;\ndaarvoor zouden zij een kopeke geven en dit deden zij ook. Maar\nwaarvoor? Dat wisten zij zelf niet."\n\n"Het volk weet het wel. Het bewustzijn zijner historische bestemming\nblijft onder het volk steeds levendig en in oogenblikken als het\ntegenwoordige komt het op dat punt tot klaarheid en geeft er getuigenis\nvan," zeide Sergej Iwanowitsch en vestigde met overtuiging zijn blik\nop Michael, den bijenwachter, die met een schotel in de hand in hun\nmidden stond en lachend de kinderen aanzag. De schoone oude man met\nzijn zwart en wit gemengden baard en zilverwit haar begreep blijkbaar\nniets van al wat er gesproken werd en bekommerde zich er ook niet om.\n\n"Ja, ja, dat is zoo," antwoordde hij op een vraag van Kosnischew en\nknikte met het hoofd.\n\n"Ja. ondervraagt hem maar," zeide Lewin. "Hij weet en denkt volstrekt\nniets." "Jij hebt toch ook van den oorlog gehoord Michaelitsch,"\nwendde hij zich tot den oude. "Men heeft je daarover in de kerk\nvoorgelezen. Wat dunkt je? Moeten wij voor de Slaven vechten?"\n\n"Wat zouden we ons daarover het hoofd breken. Alexander Nicolajewitsch\nde Czaar heeft voor ons gedacht en zal in alle dingen verder voor\nons denken. Hij weet wat het best is. Wil ik nog wat brood halen? Die\njongen,"--wijzende op Grischa, die op een broodkorst beet, "zal nog\nwel wat lusten."\n\n"Ik behoef niet te vragen," zeide Sergej Iwanowitsch. "Wij hebben\nhonderden menschen gezien, die van alle zijden van Rusland toestroomen\nen openlijk en nadrukkelijk hun voornemens en hun doel te kennen\ngeven. Zij brengen of hun paar kopeken of zich zelf en verklaren\nrechtuit waarvoor. Wat beteekent dat dan?"\n\n"Naar mijn inzien," antwoordde Lewin, "beteekent dit, dat bij een\nvolk van tachtig millioen zich altijd niet slechts eenige honderden,\nals nu, maar wel tienduizenden bevinden zullen, wien een goede\nmaatschappelijke positie ontbreekt, lieden, die in verval gekomen of\nte gronde gericht zijn en nu tot alles zijn bereid, onverschillig of\nzij onder de rooverbende van een Pugatschew of naar Chiwa of Servie\n\n"Ik spreek niet van ondergegane personen, maar van de beste en\nedelste vertegenwoordigers van het volk," zeide Kosnischew met een\nopgewondenheid als moest hij zijn laatste have redden. "En al deze\noffergaven?! Hierin spreekt de wil des volks zich uit."\n\n"Het woord _volk_ is een zeer onbestemde uitdrukking," zeide Lewin:\n"De schrijvers, de leeraars en een enkele onder duizend boeren weten\nwellicht iets van de zaak. Maar de overigen der tachtig millioen,\nzooals hier onze Michaelitsch, geven hun wil niet slechts niet te\nkennen, maar zij hebben er geen besef van, waaromtrent zij dien\nzouden moeten te kennen geven. Met welk recht kunnen wij dan van een\nvolkswil spreken?"\n\nKosnischew, die in de dialectiek wel geoefend was, trachtte nu aan\nhet gesprek een andere richting te geven:\n\n"Ja, als je op een bloot arithmetischen weg den volksgeest wilt\nontdekken, zal het wel bezwaarlijk gaan. Een plebiscit is bij ons nog\nniet ingevoerd en zal zich ook niet laten invoeren; en ook daardoor\nzou de volkswil geen zuivere uitdrukking verkrijgen. Maar er zijn nog\nandere wegen. Dat zit in de lucht, dat gevoelt men met het hart. Ik\nspreek nog niet van de diepere stroomingen, die zich in de stilstaande\nzee onzes volks bewegen en die ieder niet vooringenomen mensch zal\nbespeuren, maar ik zie slechts op onze maatschappij in meer beperkten\nzin des woords. De meest verschillende partijschappen der intelligente\nwereld, die tot hiertoe vijandig tegenover elkander stonden, zijn nu\nvereenigd; alle openbare organen zijn eene stem, alle worden door de\nmachtige beweging beheerscht, die ze alle naar een doel voortsleept."\n\n"Ja, alle dagbladen zeggen hetzelfde," antwoordde de vorst, "dat\nis waar. Zij stemmen met elkander overeen als de kikvorschen voor\nhet onweer."\n\n"Kikvorschen of niet.--Ik redigeer geen dagblad en wil mij ook niet\ntot hun advocaat opwerpen; maar ik spreek van overeenstemming in\ngevoelen in de geheele intelligente maatschappij," zeide Kosnischew\ntot zijn broeder gewend.\n\nLewin wilde antwoorden, maar de vorst kwam hem voor.\n\n"Nu van zulk een overeenstemming laat zich nog heel wat zeggen;\nzoo b.v. mijn schoonzoontje Stipan Arkadiewitsch, u kent hem toch,\ndie verkrijgt nu een plaats als lid van de eene of andere commissie\nen nog zoo iets,--ik herinner mij niet juist meer--maar te doen heeft\nhij niets--wat is het, Dolly? Dat is immers geen geheim--maar hij\nbekomt achtduizend roebel tractement. Vraag hem nu eens, of zijn\ndienstwerk nuttig is, dan zal hij u haarfijn bewijzen, dat het\nonmisbaar is. En toch is hij een waarheidlievend mensch, maar men\nkan ook met achtduizend roebel geen andere overtuiging hebben. Zoo is\nhet ook gelegen met de overtuiging en oprechtheid der dagbladen. Men\nheeft het mij zoo uitgelegd. Wordt het oorlog, dan hebben zij dubbele\nontvangsten. Hoe zou het dan mogelijk zijn, dat zij zich niet voor\nhet lot der volken, der Slaven en dergelijken, interesseeren?"\n\n"Ik dweep ook niet met dagbladen, maar die bewering is onrechtmatig,"\nzeide Sergej Iwanowitsch.\n\n"Slechts onder eene voorwaarde," ging de vorst voort.\n\n"Alphonse Karr heeft het zeer juist van den oorlog met Pruisen gezegd:\nZij houden den oorlog voor een noodzakelijk kwaad.--Heel mooi! Maar dan\nmoesten zij, die den oorlog prediken, ook altijd bij elke bestorming,\nbij elke attaque, voor alle anderen in de eerste rij staan!"\n\n"Een mooi postje voor de redacteurs!" zeide Katawassow luid lachend,\nterwijl hij zich in zijn verbeelding voorstelde met eenige hem bekende\nredacteurs bij het eerste treffen in het voorste gelid te staan.\n\n"Zij zouden," meende Dolly, "dadelijk op den loop gaan en de anderen\nmaar in den weg staan."\n\n"O, als zij willen wegloopen, zal men kartetsen en kozakken met\nknoeten achter hen plaatsen," zeide de vorst.\n\n"Dat is een raillerie en, neem mij niet kwalijk, een ongepaste\nraillerie," antwoordde Sergej Iwanowitsch.\n\n"Ik zie niet in, waarom dat een raillerie zou zijn," begon Lewin,\nmaar Sergej Iwanowitsch viel hem in de rede:\n\n"Ieder lid der maatschappij heeft zijn eigen beroep; de mannen van\nde pen doen hun werk en volbrengen hun plicht daardoor, dat zij\nuitdrukking geven aan de openbare meening. Voor twintig jaren zouden\nwij gezwegen hebben, maar nu hoort men de stem van het Russisch volk,\ndat bereid is als een man op te staan en zich voor zijn onderdrukte\nbroeders op te offeren. Dat is eene groote vooruitgang en een teeken\nvan kracht."\n\n"O, niet om zich op te offeren, maar om de Turken te verdelgen,"\nzeide Lewin schuchter. "Tot offeren is het volk bereid, maar slechts\nom te offeren voor zijn zieleheil."\n\n"Wat is dat, voor zijn zieleheil? Dat is voor een natuuronderzoeker\neen moeielijk te begrijpen zaak. Wat is dat dan, het zieleheil?" vroeg\nKatawassow lachend.\n\n"Weet u dat niet?"\n\n"Ik heb er waarachtig niet het minst begrip van," verzekerde Katawassow\nluider lachend.\n\n"Ik ben niet gekomen om den vrede te brengen, maar het zwaard, zegt\nChristus," antwoordde Sergej Iwanowitsch, terwijl hij het, om Lewin\nte verslaan, voor het eenvoudigst hield een plaats uit de evangelien\naan te halen.\n\n"Daar heeft u gelijk in," antwoordde de vorst op den op hem gerichten\nblik.\n\n"Ja vadertje! u is geslagen, volkomen geslagen!" riep Katawassow\nvroolijk uit.\n\nLewin bloosde van ergernis, niet omdat hij zich overwonnen gevoelde,\nmaar omdat hij zich niet had kunnen onthouden met hen te streden.\n\n"Neen, met hen is niet te strijden," dacht hij. "Zij steken in een\nondoordringbaar pantser en ik sta tegenover hen geheel onbedekt."\n\nHij zweeg derhalve en leidde de opmerkzaamheid zijner gasten, op de\nwolken, die zich meer en meer saamgetrokken hadden, en vroeg, of het\nniet beter was nog voor den regen naar huis te gaan.\n\n\n\n\n\nXXXV.\n\n\nDe vorst en Sergej Iwanowitsch namen plaats in de telega en reden,\nhet overige gezelschap ging te voet naar huis.\n\nToen zij nog een paar honderd schreden er van verwijderd waren, stak\nde wind al op en ieder oogenblik kon men het nederstroomen van den\nregen verwachten.\n\nDe kinderen liepen met een geschreeuw van schrik vermengd met gelach\nvooruit. Dolly werd belemmerd door haar japon, die om de beenen\nsamensloeg, terwijl zij niet ging, maar liep, zonder de oogen van de\nkinderen af te wenden. De heeren hielden hunne hoeden vast en ijlden\nmet groote schreden voort. Zij bereikten juist de buitentrap toen de\neerste groote druppels vielen.\n\n"Waar is Catharina Alexandrowna?" was Lewins eerste vraag aan Agasija\nMichailowna, die hen in de vestibule met doeken en plaids tegenkwam.\n\n"Wij dachten dat zij bij u was."\n\n"En Mitja?"\n\n"Waarschijnlijk in het bosch met zijn bonne."\n\nLewin nam de plaids en snelde naar het bosch.\n\nIn het korte tijdsverloop was de hemel reeds verduisterd als bij een\neclips, en de wind blies en huilde met geweld, deed de takken schudden\nen de bladeren rondvliegen, terwijl veld en bosch waren verscholen\nachter een gordijn van regen.\n\nMet gebogen, hoofd tegen den wind kampend, naderde Lewin met de\ndoeken op den arm het bosch, waar hij achter een eik iets wits zag\nschemeren, toen plotseling alles voor hem opvlamde, de aarde dreunde\nen de hemel boven zijn hoofd scheen te barsten. Toen hij de oogen, die\neen oogenblik verblind waren, weer opsloeg, zag Lewin mot ontzetting\ndoor het regengordijn henen, dat de top van den hem zoo goed bekenden\neik geheel van gedaante was veranderd.\n\n"De bliksem heeft hem getroffen!" had hij nauwelijks tijd te denken,\ntoen de kruin van den eik lager daalde on hij het kraken en splinteren\nvernam van een boom, die op andere boomen nedervalt.\n\n"Mijn God! mijn God! laat zij slechts niet getroffen zijn!" riep hij,\nkoud van schrik, terwijl de bliksem op nieuw alles in vuur zette,\nen hoewel het hem dadelijk inviel, hoe dwaas dat gebed was, herhaalde\nhij het toch onwillekeurig.\n\nToen hij de plek bereikte, waar zij zich gewoonlijk ophielden, vond\nhij ze niet.\n\nZij bevonden zich aan het ander eind van het bosch onder een oude linde\nen riepen hem aan. Twee gestalten in donkere kleeding stonden over\niets gebogen. Het waren Kitty en de bonne. De regen had opgehouden\nen het werd helder. Beiden stonden gebukt over de kinderwagen met de\ngroene kap.\n\n"Gij leeft? Gij zijt ongedeerd? Goddank!" riep hij uit en naderde haar.\n\nKitty\'s rooskleurig en vochtig gelaat was naar hem toegekeerd en\nlachte hem onder den verbogen hoed verlegen toe.\n\n"Hoe kun je zoo lichtzinnig zijn? Ik begrijp niet, hoe men zoo\nroekeloos kan wezen," voegde hij haar geergerd toe.\n\n"Ik heb werkelijk geen schuld. Wij wilden al naar huis gaan, maar\ntoen werd hij onrustig...."\n\n"Nu, Goddank, je bent behouden en wel!"\n\nMitja was geheel droog en gezond gebleven en sliep onafgebroken\ndoor. Men pakte de doornatte doeken bijeen; de bonne nam het kind\nuit den wagen en droeg het op den arm. Lewin ging naast zijn vrouw,\nhij gevoelde zich schuldig wegens zijn verstoordheid en drukte haar\nongemerkt de hand.\n\nNa den regen was het te nat om te wandelen, ook rezen steeds nieuwe\nonweerswolken aan den horizon op.\n\nEr werd niet meer gestreden en allen waren het overige van den dag\nin de beste luim.\n\nKatawassow maakte telkens de dames door zijn origineele grappen aan\nhet lachen. Ook Sergej Iwanowitsch was zeer opgeruimd; hij opende\nzijn broeder een blik in de toekomst van het Oostersch vraagstuk en\nwel zoo eenvoudig en helder, dat allen hem met opmerkzaamheid volgden.\n\nSlechts Kitty kon hem niet ten einde toe aanhooren; zij werd geroepen\nom Mitja zijn bad te geven.\n\nEenige minuten daarna werd ook Lewin in de kinderkamer geroepen.\n\nWat zou men van hem willen? Men riep hem nooit bij het kind dan in\ndringende gevallen. Maar zijn ongerustheid zoowel als de belangstelling\nin de theorieen van zijn broeder verdwenen zoodra hij zich een\noogenblik alleen bevond, en zijn gevoel van innerlijk geluk en vrede,\ndat hem \'s morgens vervuld had, keerde nu weder. De stem des gemoeds\nwas bij hem sterker geworden dan die van het ontledend verstand. Hij\nging het terras over en zag twee sterren schitteren aan den hemel.\n\n"Ja," zeide hij naar den hemel ziende, "ik herinner mij gedacht te\nhebben, dat er een waarheid kon liggen in de zinsbegoocheling van\ndat gewelf, dat ik dikwijls beschouwde; maar welk was het onvoltooid\ngebleven begrip in mijn verstand? ..." En terwijl hij de kinderkamer\nbinnenging, herinnerde hij het zich.\n\n"Waarom, indien het sterkst bewijs van Gods bestaan is gelegen in de\ninnerlijke openbaring van goed en kwaad, die hij een iegelijk onzer\nmededeelt--waarom zou deze openbaring beperkt zijn tot de Christelijke\nKerk? En deze millioenen Buddhisten, Muzelmannen, die eveneens het\ngoede zoeken? ..." Het antwoord op deze vraag moest bestaan, maar\nhij kon het voor hij binnentrad niet uiteenzetten.\n\nKitty stond met opgestroopte mouwen over de badkuip gebogen, terwijl\nzij met de eene hand het hoofdje van het kind vasthield en het met de\nandere afsponste. Zij keek om toen zij haar man hoorde naderen. "Kom\ngauw! Agasija Michailowna had toch gelijk, hij kent ons."\n\nDe ontdekking was gewichtig. Om er zich volkomen van te overtuigen,\nonderwierp men Mitja aan verschillende proeven; men riep de keukenmeid,\ndie hij zelden gezien had, en zij moest zich over het kind bukken. De\nuitslag was beslissend. Hij keerde het gezichtje van haar af, en\ntoen Kitty zich over hem boog, begon hij te lachen, drukte met de\nkleine handjes in de spons en maakte met de lipjes zulk een tevreden\nen eigenaardig geluid, dat niet slechts Kitty en de bonne, maar ook\nLewin zelf er door verrast en opgetogen was.\n\nHet kind werd uit de badkuip genomen, met water begoten, in een laken\ngehuld, afgedroogd en na een doordringenden schreeuw op zijn moeders\nschoot gelegd.\n\n"Nu, ik ben blij te zien, dat je hem ook begint lief te hebben,"\nzeide Kitty tot Lewin, nadat zij zich met het kind aan de borst op\nhaar gewone plaats had nedergezet. "Ik ben er heel blij om; want ik\nwas zeer bedroefd, omdat je gezegd had niets voor hem te gevoelen."\n\n"Neen, dat heb ik niet gezegd. Ik heb alleen gezegd, dat ik mij\nteleurgesteld gevoelde."\n\n"Hoe dan, teleurgesteld?"\n\n"Nu, juist niet teleurgesteld, maar slechts beantwoordde de\nwerkelijkheid niet aan mijn verwachting. Ik had gedacht, dat ik een\nverrassend, geheel nieuw gevoel zou ontwaren, en in de plaats beving\nmij slechts ... een soort van onbehagen, medelijden en angst, die\nhij mij inboezemde."\n\nZij hoorde opmerkzaam toe, terwijl zij de ringen, die zij gedurende\nhet baden had afgelegd, weer aan haar slanke vingers stak.\n\n"Ik meen hoofdzakelijk daarom, dat meer medeleden en angst dan genoegen\nmet mijn gevoel waren verbonden. Maar vandaag, na mijn angst gedurende\nhet onweer, heb ik leeren beseffen, hoe dierbaar hij mij is."\n\nKitty\'s gelaat helderde op.\n\n"Je bent dus zeer geschrokken?" zeide zij. "Ik ook, maar nu, nu alles\nvoorbij is, nu komt mij het gebeurde nog veel verschrikkelijker voor,\ndan in het oogenblik van gevaar. Ik wil morgen toch den eik nog eens\nzien! En hoe grappig is Katawassow. Buiten het gebeurde was het een\nzeer genoeglijke dag. En ook tegen Sergej waart ge zoo aardig en\nnet.... Ga nu weer naar je gasten. Het is hier na het bad altijd wat\ndrukkend en dompig. Ik ben blijde je in zoo\'n goede verhouding met\nje broer te zien."\n\n\n\n\n\nXXXVI.\n\n\nToen Lewin zijn vrouw had verlaten, hernam hij den loop zijner\ngedachten en, in plaats van in het salon terug te keeren, waaruit de\nstemmen tot hem doordrongen, bleef hij nog op de ballustrade van het\nterras leunen.\n\nHet was reeds geheel donker. In het zuiden, waarheen hij zijn\nblik gericht had, hingen geen wolken; deze waren naar het noorden\ngetrokken. Daar lichtte nog somwijlen een bliksemstraal en werd het\nverwijderd geluid van den donder gehoord. Lewin luisterde naar het\ngeluid der regendruppen, die van den linden vielen, en staarde naar\nde hem bekende Cassiopea en den melkweg, die dit sterrebeeld met zijn\nvertakkingen doorkruiste. Bij ieder lichten van den bliksem verdwenen\nde sterren, maar verschenen kort daarna weer op dezelfde plaats,\nalsof een zeker treffende hand ze daarheen geslingerd had.\n\n"Welke bekommering brengt mij in verwarring?" vroeg hij zich zelf,\nterwijl hij gevoelde, dat de twijfel zich in zijn ziel steeds meer\nbegon op te lossen.\n\n"Ja, de eenige ontwijfelbare openbaring van Gods bestaan zijn de wetten\nvan het goede en het booze; die wetten, die ik erken in het diepst van\nmijn ziel en die mij vereenigen met allen, die ze erkennen gelijk ik;\nen deze vereeniging van menschelijke wezens, die het zelfde geloof\nin de hoofdzaken verbindt, noemt men de Christelijke kerk. En de\nIsraelieten, de Muzelmannen, de Buddhisten?" dacht hij, terugkomende\nop een vraagstuk, dat hem kritiek toescheen. "Deze millioenen menschen,\nzouden zij verstoken zijn van de grootste der weldaden, die alleen aan\nhet leven waarde en beteekenis geeft?" Hij peinsde. "Maar de vraag, die\nik mij stel, is die van de verbinding der verschillende godsdiensten\nmet de Godheid? Is het niet de openbaring van God aan het heelal met\nzijn nevelsterren en planeten, die ik tracht te doorgronden? Is het\ngoed, hardnekkig de koude logica te doen optreden op een oogenblik, dat\nmij een zekere overtuiging is geschonken, die ontoegankelijk is voor de\nrede? De slotsommen der sterrekundigen zouden valsch en onnauwkeurig\nzijn geweest, indien zij niet gegrond geweest waren op een meridiaan,\nop een horizon, en evenzoo zouden mijn overtuigingen geen redelijken\nzin hebben, indien ze niet waren verbonden met de openbaring, die mij\nhet Christendom heeft geschonken, en die ik altijd kan toetsen aan\nde stemmen in mijn binnenste. De betrekkingen der andere godsdiensten\nmet de Godheid zullen altijd voor mij ondoorgrondelijk blijven en ik\nheb het recht niet ze na te vorschen."\n\n"Ben je nog altijd hier?" vroeg plotseling Kitty\'s stem. Zij had\ndenzelfden weg naar het salon als hij gekozen. "Er is toch niets dat je\nhindert?" En zij zag hem bij het sterrelicht opmerkzaam in het gelaat.\n\nMaar zij zou de uitdrukking er van niet hebben kunnen onderscheiden,\nals niet een nogmaals nawerkend weerlichten haar was te hulp\ngekomen. Toen zij eene kalme blijmoedigheid in zijn trekken las,\nlachte zij hem toe.\n\n"Zij begrijpt mij," dacht hij; "zij weet waaraan ik denk. Moet ik\nhet haar zeggen? Ja. ik zeg het haar."\n\nMaar juist toen hij wilde beginnen te spreken, zeide zij: "Hoor,\nKostja, doe me het genoegen en ga eens naar de hoekkamer en kijk eens,\nof alles voor Sergej behoorlijk in orde is gebracht. Ik kan er zelf\nniet wel heengaan. Zie ook eens, of men er de nieuwe waschtafel in\ngebracht heeft."\n\n"Best, ik ga er heen," zeide hij en kuste haar.\n\n"Neen, ik moet het haar niet zeggen," dacht hij, toen zij heenging om\nin het salon terug te keeren. "Het is een geheim, dat slechts mij zelf\nvan nabij betreft, en mijn woorden zouden het haar niet kunnen doen\nbegrijpen. Het is een nieuw gevoel, dat mij niet plotseling veranderd,\ndoorgloeid en in verrukking gebracht heeft zooals ik verwacht had,\nevenmin als vroeger mijn vaderlijke liefde voor Mitja; ook deze kwam\nniet plotseling en verrassend. Dit gevoel.--ik kan het geen anderen\nnaam dan _het geloof_ geven, is onder droefheid en smart onmerkbaar\nin mijn ziel gedrongen en heeft zich daar ingeplant."\n\n"Even als vroeger zal ik waarschijnlijk voortgaan mij te ergeren over\nIwan den koetsier, evenzoo zal ik polemiseeren en mijn denkbeelden\nonjuist uitdrukken; evenals vroeger zal een muur het allerheiligste\nmijns harten afsluiten voor anderen, zelfs voor mijn vrouw die ik\nevenals vroeger verantwoordelijk zal maken voor mijne dwalingen,\nom er daarna weer berouw over te hebben, en evenzoo als tot hiertoe\nzal ik met mijn verstand niet begrepen waarom ik bid, en ik zal toch\nbidden--: maar mijn innerlijk leven heeft zijn vrijheid veroverd; het\nzal niet meer de speelbal zijn der omstandigheden, en mijn geheele\nleven, elke minuut van mijn bestaan heeft onbetwistbare en diepe\nbeteekenis, die het in mijn macht staat in elk mijner handelingen te\nleggen: die van het goede."\n\n\n\n\n\nNOTEN\n\n\n[1] pud, Russisch gewicht van veertig pond.\n\n[2] Een soort Russisch wittebrood.\n\n[3] Een onder aanhoudende bekruising gebruikelijk gebedsformulier.\n\n[4] Therese\'s, dames der Russische demi-monde.\n\n[5] Uit te spreken Sereoscha, een teedere benaming voor Sergei.\n\n[6] Uitdragersmarkt.\n\n[7] Nummer een is in een Russisch schoolattest het slechtste predicaat.\n\n[8] De boterweek is de tijd voor de groote vasten.\n\n[9] Een soort jachtwagen.\n\n[10] Het haas in het oud gedicht: _Reinaert de Vos_.\n\n[11] De persoon belast om de moeder te vervangen.\n\n[12] Een mannenklooster, beroemd door zijn zangers.\n\n[13] "_Oblomow_", een roman van Gouscharow, welks held een beeld is\nvan de gepersonificeerde Russische luiheid en bij wie alle gaven te\ngronde gaan.\n\n\n\n\n'b'\n\n\n\nAnna Karenina\n\n\nNaar het Russisch van\n\nGraaf Leo Tolstoi\n\n\n\n\n\n\n\nEERSTE BOEK.\n\n\n\n\nI.\n\nGelukkige huisgezinnen zijn elkander gelijk; ieder ongelukkig gezin is\ndaarentegen op bizondere wijze ongelukkig. In het huis der Oblonsky\'s\nliep alles in de war. De huisvrouw was er achter gekomen, dat haar\nman op te vertrouwelijken voet stond met de Fransche gouvernante,\nen daarom had zij hem verklaard, niet langer met hem onder een dak\nte willen leven. Dit was voor drie dagen voorgevallen en de daaruit\nontstane wanverhouding drukte evenzeer de echtgenooten zelf, als de\nandere familieleden en het dienstpersoneel. Alle huisgenooten hadden\neen gevoel, alsof er in hun samenzijn niet meer de rechte geest was,\nalsof de gasten, die toevallig in een herberg samentreffen, meer met\nelkander verbonden waren dan zij.\n\nDe huisvrouw verliet haar kamer niet, mijnheer was sedert eenige dagen\nafwezig, de kinderen liepen als vergeten en verlaten door het huis\nrond. De Engelsche bonne was \'t met de huishoudster oneens geworden\nen schreef aan een vriendin om naar een andere betrekking voor haar om\nte zien. De kok had den vorigen middag reeds huis en dienst verlaten,\nook de onderkeukenmeid en koetsier eischten hun loon.\n\nOp den derden dag ontwaakte Stipan Arkadiewitsch Oblonsky--Stiwa,\nzooals hij door zijn vrienden genoemd werd--op den gewonen tijd en wel\n\'s morgens om acht uur, doch niet in zijn slaapkamer, maar in zijn\nstudeervertrek op een marokijnlederen sofa. Hij keerde zijn welgedaan\nlichaam nog eens op de kussens om, om nog weder in te sluimeren,\nomarmde het hoofdkussen en drukte zijn wang daar stevig tegen aan,\ndoch eensklaps richtte hij zich op, bleef overeind zitten en opende\nde oogen.\n\n"Ja, ja, hoe was het ook weer?" hij zocht zich een droom te\nherinneren. "Ja, hoe was het toch? Juist! Alabin gaf een diner te\nDarmstadt, neen! niet te Darmstadt.... Het was iets Amerikaansch. Ja,\nmaar dan was Darmstadt in Amerika. Ja, Alabin gaf een diner op glazen\ntafels, en die tafels zongen: Il mio tesoro.... Neen, niet il mio\ntesoro ... iets veel mooiers.... En daar waren kleine kristallen\nflesschen, en daar waren vrouwen...."\n\nDe oogen van Stipan Arkadiewitsch glinsterden vroolijk en lachend\nmijmerde hij verder.\n\n"Ja, het was heerlijk, heerlijk mooi! O! daar was nog zooveel\nmeer schoons,--men kan zich dat wakend in het geheel niet meer\nvoorstellen--dat is onmogelijk!"\n\nDaar hij juist een streep daglicht door de rolgordijnen zag schemeren,\nwipte hij vlug zijn beenen van de sofa, tastte daarmede naar de\ngeborduurde pantoffels, een geschenk van zijn vrouw op zijn laatsten\nverjaardag, en strekte toen, zooals hij negen jaar gewoon was,\nzonder zich op te richten, de hand naar de plaats uit, waar in het\nslaapvertrek zijn chambercloak placht te hangen. Daar hij dien niet\nvond, herinnerde hij zich, waarom hij niet in het slaapvertrek ontwaakt\nwas. De lach verdween van zijn gelaat, zijn voorhoofd rimpelde zich.\n\n"Ach, ach!" zuchtte hij, terwijl de voorstelling van alle bizonderheden\nvan de bewuste scene met zijn vrouw bij hem het besef van de volslagen\nhopeloosheid van zijn toestand en het drukkende bewustzijn zijner\neigen schuld opwekte.\n\n"Neen, zij zal het mij niet vergeven, zij kan niet vergeven! En het\nergste is, dat alles mijn schuld is! \'t Is geheel en al mijn schuld en\ntoch ben ik de schuldige niet. Dat is het tragische er van!" dacht hij.\n\n"Ach, ach!" steunde hij wanhopig en herinnerde zich die oogenbllkken\nvan dat tooneel, die voor hem het pijnlijkst waren. \'t Onaangenaamste\nwas dat hij, toen hij vroolijk en vergenoegd uit den schouwburg te huis\nkomend met een groote peer voor zijn vrouw in de hand, deze niet in het\nsalon aantrof en tot zijn verwondering ook niet in het woonvertrek,\nmaar in de slaapkamer, met het ongelukkig, alles verradend briefje\nin de hand!\n\nZij, de altijd bekommerde en zorgvolle, de naar zijn opvatting\noppervlakkige Dolly, zat daar onbeweeglijk met den brief in de hand en\nzag tot hem op met een uitdrukking vol ontzetting en vertwijfeling,\nmaar waarin toch nog de hoop doorschemerde, dat hij alles zou kunnen\nloochenen.\n\n"Wat is dit? Wat is dit?" vroeg zij en wees op het briefje. En\nzooals het dikwijls geschiedt, kwelde Stipan Arkadiewitsch niet\nzoozeer de zaak zelf, als wel de wijze, waarop hij de vraag zijner\nvrouw beantwoord had. Hem overkwam, hetgeen dezulken overkomt, die\nonverwachts op iets strafbaars worden betrapt. Het gelukte hem niet\nzijn gelaat in de plooi te brengen, die bij zijn positie paste. In\nplaats van zich beleedigd te toonen, of alles te bestrijden, of\nte trachten zich te rechtvaardigen, of om vergiffenis te smeeken,\nof ook eenvoudig heel onverschillig te blijven--dit alles zou veel\nbeter geweest zijn dan dat, wat hij nu deed: over zijn gelaat gleed\nnamelijk plotseling (--"een reflex der hersenwerkzaamheid," meende\nStipan Arkadiewitsch, die veel van physiologie hield--) alzoo over\nzijn gelaat gleed onwillekeurig zijn gewoon, goedmoedig en daarom\nzoo recht onnoozel lachje. En dit onnoozel lachje kon hij zich zelf\nniet vergeven.\n\nToen Dolly dat domme lachje zag, was het alsof zij van pijn ineen\nkromp, met de haar eigen heftigheid brak zij in een stroom van harde\nwoorden los en stormde het vertrek uit. Sinds dien tijd wilde zij\nhaar echtgenoot niet meer zien.\n\n"Dat verwenschte lachen is de schuld van alles!" dacht Stipan\nArkadiewitsch. "Maar wat te doen? wat nu te doen?" vroeg hij zich\nwanhopig af en vond geen antwoord.\n\n\n\n\n\nII.\n\nStipan Arkadiewitsch was tegenover zich zelf tamelijk oprecht. Hij\nkon niet liegen en zich zelf verzekeren, dat zijn handelwijze\nhem berouwde. Hij kon er geen berouw over gevoelen, dat hij, een\nvijf-en-dertigjarig man met licht ontvlambaar temperament, niet\nop zijn eigen vrouw, moeder van vijf levende en twee gestorven\nkinderen, verliefd was, te meer daar zij maar een jaar jonger was\ndan hij. Hij betreurde het slechts, dat hij het niet beter geheim\nhad kunnen houden. "Als men niet gepakt wordt, is men geen dief,"\ndacht hij. Maar wel gevoelde hij al het netelige van zijn toestand\nen medelijden met zijn vrouw en kinderen.\n\nMisschien zou hij zorgvuldiger zijn zonden voor zijn vrouw hebben\nweten te verbergen, indien hij had kunnen vermoeden, dat de kennis\ndaarvan zoo op haar zou werken.\n\nNooit nog had hij helder over de geheele zaak doorgedacht, slechts\nhad hij een nevelachtige voorstelling, alsof zijn vrouw er iets van\ngiste en ze door de vingers zag.\n\nHet kwam hem zelfs voor, dat zij, een zwakke, vroeg verouderde en\nniet eens meer knappe vrouw, een door niets uitmuntende, eenvoudige\nen slechts goede huismoeder, volgens recht toegevend zijn moest. En\nnu was hem het tegenovergestelde gebleken!\n\n"O vreeseljjk, vreeselijk!" klaagde Stipan Arkadiewitsch weer en vond\ngeen uitweg.\n\n"En hoe goed hadden wij het tot hiertoe! Hoe goed hebben wij met\nelkander geleefd! Zij was tevreden en gelukkig met de kinderen,\nik legde haar niets in den weg en liet haar met de kinderen en de\nhuishouding haar eigen gang gaan. Dit is waar: het was niet goed, dat\nJeanne bij ons gouvernante was, dat deugde niets! Een minnarij met een\ngouvernante is iets triviaals! Maar welk een gouvernante was zij ook!"\n\nDaarbij herinnerde hij zich weer levendig de zwarte, guitachtige\noogen en het betooverend glimlachje van mademoiselle Roland.\n\n"En zoo lang ze bij ons in huis was, heb ik mij toch ook niets\nveroorloofd! Het ergste is echter, dat zij al.... Ach, het moest\nalles zoo komen! Ach, ach, wat nu gedaan, wat nu toch gedaan?"\n\nOp die vraag vond hij slechts het eene, algemeene antwoord, dat het\nleven op de ingewikkeldste en onoplosbaarste vraagstukken geeft: Leef\nzoo, dat gij elken dag zijn recht geeft, tracht u zelf te vergeten\nen te bedwelmen in den droom des levens.\n\n"Verder zal het wel terecht komen," sprak Stipan Arkadiewitsch tot\nzich zelf, stond op, trok een grijzen met blauwe zijde gevoerden\nchambercloak aan, maakte die met de van kwasten voorziene koorden\nvast, zette zijn breede borstkas door een diepe ademhaling uit, ging\nmet den gewonen elastischen tred van zijn krachtige beenen, die het\nweldoorvoede lichaam zoo gemakkelijk droegen, op het venster toe,\ntrok het gordijn op en schelde.\n\nTerstond verscheen zijn oude kamerdienaar Matjeff met rok, laarzen\nen een telegram in de hand. Achter dezen verscheen de barbier met\nalle benoodigdheden voor zijn meester.\n\n"Zijn er ook acten van het gerecht gekomen?" vroeg Stipan\nArkadiewitsch, nam het telegram en zette zich voor den spiegel.\n\n"Daar op tafel," antwoordde Matjeff en zag zijn heer met een vragenden,\ndeelnemenden blik aan. Een oogenblik later voegde hij er met een sluw\nlachje bij: "Er was iemand van den stalhouder hier."\n\nStipan Arkadiewitsch antwoordde niet, slechts zag hij in den spiegel\nMatjeff aan. Aan de blikken, die zij in den spiegel wisselden zag men,\ndat zij elkander goed begrepen. Stipan\'s blik scheen te vragen:\n\n"Waarom zeg je mij dat? Weet je dan niet?".... Matjeff stak de handen\nin den zak van zijn buis, trad met een voet terug en zag zijn heer\nmet een goedmoedigen, nauwelijks merkbaren glimlach aan.\n\n"Ik zeide hem, dat hij den volgenden Zondag weerkomen en voor dien tijd\nnoch u, noch zich zelf onnoodigen last moest aandoen." \'t Was blijkbaar\neen van buiten geleerd lesje. Stipan Arkadiewitsch begreep, dat Matjeff\nschertste en zijn opmerkzaamheid tot zich trekken wilde. Hij scheurde\nhet telegram open en las het. Toen hij de volgens gewoonte verkeerd\ngeschreven woorden raadde, verhelderde zijn gelaat.\n\n"Matjeff! mijn zuster Anna Arkadiewna komt morgen," zeide hij en hield\nde glimmende, vleezige hand van den barbier, die een rooskleurigen\nweg tusschen de krullende bakkebaarden baande, een oogenblik vast.\n\n"Goddank!" riep Matjeff uit en bewees daarmede, dat hij het belang\nvan die overkomst even goed begreep als zijn heer, dat wil zeggen,\ndat Anna Arkadiewna, Stipan\'s lievelingszuster, zeer veel zou kunnen\nbijdragen tot de verzoening van man en vrouw.\n\n"Alleen of met mijnheer haar echtgenoot?"\n\nStipan Arkadiewitsch kon niet antwoorden, daar de barbier juist met\nzijn bovenlip bezig was.\n\nDaarom stak hij een vinger in de hoogte. Matjeff knikte hem in den\nspiegel toe.\n\n"Alleen dus," sprak hij.--"Dan moet het boven zeker voor haar\ningericht worden?"\n\n"Meld het aan Darja Alexandrowna en doe zooals zij beveelt."\n\n"Darja Alexandrowna?" herhaalde Matjeff, als twijfelde hij goed\ngehoord te hebben.\n\n"Ja, meld het. En daar, neem het telegram, geef het haar en kom mij\nmededeelen, wat zij er van zegt."\n\n"Dat is dus een verkenningsboodschap," overlegde Matjeff, doch overluid\nzeide hij slechts: "Zooals u beveelt."\n\nStipan Arkadiewitsch was reeds bijna geheel gekleed, toen Matjeff\nlangzaam met het telegram in de hand terugkeerde. De barbier was er\nniet meer.\n\n"Darja Alexdrowna beveelt mij u te melden, dat zij vertrekt en u\nhet naar goedvinden kan laten inrichten," sprak hij en zag daarbij,\nhet hoofd een weinig op zijde gebogen, de handen in de zakken en een\nvoet achterwaarts, zijn heer aan.\n\nStipan Arkadiewitsch zweeg. Plotseling blonk er een goedmoedig,\nmaar pijnlijk lachje op zijn schoon gelaat.\n\n"Ach, Matjeff!" zeide hij en schudde het hoofd.\n\n"Alles zal nog wel terecht komen, mijnheer!"\n\n"Zou het?"\n\n"Ja, mijnheer."\n\n"Geloof je waarlijk? Wie is daar?" vroeg hij, daar het ruischen van\neen vrouwenkleed aan de deur gehoord werd.\n\n"Ik ben het," antwoordde een vaste, aangename vrouwenstem, en het\nharde, door pokken geschonden gelaat van de kinderjuffrouw, Matrona\nFilimonowna verscheen in de deur.\n\n"Nu, wat is er aan de hand, Matrescha?" vroeg Stipan Arkadiewitsch.\n\nNiettegenstaande hij tegenover zijn vrouw zoo door en door schuldig\nwas, wat hij zelf gevoelde, waren toch allen in huis op zijn hand,\ntot zelfs de kinderjuffrouw, de vertrouwde van Darja Alexandrowna.\n\n"Mijnheer, ga toch naar haar toe en biecht nog eens," zeide zij,\n"misschien, dat God u helpt. Zij lijdt al te veel. Het doet iemand\npijn dat aan te moeten zien. En alles gaat in huis ten onderste\nboven. Gij moet aan de kinderen denken, mijnheer! Biecht nog eens,\nmijnheer? u kan niet anders doen. Wie den bal kaatst, moet hem ook....\n\n"Zij wil mij immers in het geheel niet meer zien?"\n\n"Dan hebt gij ten minste het uwe gedaan. God is barmhartig,\nmijnheer! Wend u tot Hem!"\n\n"Nu goed, goed, ga maar heen!" zeide Stipan Arkadiewitsch plotseling\nblozend.--"Matjeff, help mij kleeden," en vastberaden trok hij zijn\nchambercloak uit.\n\n\n\n\n\nIII.\n\nNadat Stipan Arkadiewitsch gekleed was, besprenkelde hij zich met\nreukwater, trok de manchetten wat op de handen, vulde volgens gewoonte\nalle zakken met cigaretten, brieventasch, lucifersdoos, horloge met\ndubbelen ketting en breloques; sloeg den zakdoek uit de vouwen en\ndaar hij nu zoo frisch, welriekend en opgeruimd was en zich ondanks\nzijn ongeluk lichamelijk gezond gevoelde, ging hij met lichten tred\nin de leeskamer, waar hem reeds de koffie, gerechtsacten, brieven\nen papieren wachtten. De brieven las hij het eerst. Een daarvan deed\nhem onaangenaam aan. Hij was van een makelaar, die het bosch op het\nlandgoed zijner vrouw wenschte te koopen. Die verkoop was noodzakelijk,\nmaar voor de verzoening met zijn vrouw kon daar natuurlijk geen sprake\nvan zijn.\n\nDie brief trof hem daarom zoo bizonder onaangenaam, omdat nu aan die\nverzoening met zijn vrouw een geldelijk belang verbonden werd, en\nde gedachte, dat dit belang hem zou kunnen leiden, dat hij enkel om\nden verkoop van het bosch een verzoening met haar zou kunnen zoeken,\ndie voorstelling beleedigde hem.\n\nNadat de brieven gelezen waren, nam hij de gerechtsacten ter hand,\ndoorbladerde vluchtig eenige aanklachten, maakte met een groot potlood\nkantteekeningen daarbij, schoof ze daarna ter zijde en begon koffie\nte drinken. Intusschen opende hij een morgenblad, dat nog vochtig\nwas van de pers, en las het door.\n\nStipan Arkadiewitsch was geabonneerd op een liberaal blad, niet zoozeer\neen radicaal, maar een van de richting der meerderheid. Ofschoon noch\nwetenschap, noch kunst, noch politiek hem bizonder belang inboezemde,\nhield hij zich toch aan de richting, die zijn courant en de meerderheid\nvoorstonden en hij wijzigde zijn inzichten slechts dan, wanneer de\nmeerderheid die wijzigde, of liever, hij wijzigde ze niet, maar zij\nwijzigden zich onmerkbaar in hem.\n\nHij koos zich geen richting of meening, maar deze kwamen van zelf tot\nhem; evenzoo als hij nooit een hoed of rok naar eigen smaak koos, maar\nze nam, zooals ze op \'t oogenblik door ieder gedragen werden. Daar\nhij in een gezochten gezelschapskring verkeerde en de tijdstrooming\neen zekere mate van intellectueele werkkracht ontwikkelde, was\nhet voor hem even noodig er een levensbeschouwing op na te houden,\nals een hoed en rok te bezitten. En was er ook al een grond voor,\ndat hij de liberale richting boven de conservatieve stelde, waartoe\ntoch ook velen uit zijn kring behoorden, dan was het niet, omdat hij\nde liberale voor de betere hield, maar eenvoudig omdat ze beter met\nzijn levensbeschouwing overeenkwam. De liberale partij verkondigde,\ndat alles in Rusland slecht was, en inderdaad Stipan Arkadiewitsch\nhad vele schulden en kwam nooit met zijn geld rond; de liberale partij\nzeide, dat het huwelijk een verouderde instelling is en noodzakelijk\nmoet gewijzigd worden, en waarlijk schonk het huwelijksleven Stipan\nweinig vreugde en dwong hem te liegen en te huichelen, hetgeen toch\nmet zijn natuur in strijd was; de liberale partij zeide of liet\ndoorschemeren, dat de godsdienst nog slechts een teugel was om de\nonontwikkelde volksklasse in bedwang te houden, en waarlijk Stipan\nArkadiewitsch kon zonder pijn in de voeten te krijgen, zelfs niet\nde kortste godsdienstoefening bijwonen en kon maar niet begrijpen,\nwaartoe al die verschrikkelijke en groote woorden over het leven\nhiernamaals toch moesten dienen, daar men zonder dat ook in deze\nwereld heel goed leven kon. Zoo werd dus het volgen van de liberale\nrichting voor Stipan een gewoonte en hij was een even groot vriend\nvan de courant als van zijn cigaar na het middagmaal, omdat ze in\nzijn hersenen een aangenamen nevel te voorschijn riep.\n\nHij las het hoofdartikel, waarin uit elkander gezet werd, hoe er geheel\nonnoodig een geschreeuw was opgegaan, alsof het radicalisme alle\nconservatieve elementen dreigde op te ruimen en dat de regeering nu\nverplicht zou zijn pogingen in het werk te stellen om de revolutionaire\nHydra te onderdrukken, maar dat in tegendeel "naar onze zienswijze"\nhet gevaar niet schuilde in de revolutionaire Hydra, maar in de\nhardnekkigheid der traditioneele richting die alle vooruitgang\ntegenhield enz. Hij las ook een financieel artikel, waarin Bentham en\nMill genoemd en aan het ministerie eenige speldeprikken toegebracht\nwerden. Met het hem eigen vlugge bevattingsvermogen begreep hij de\nbedoeling van elke zinspeling, van wien ze kwam, op wien ze gemunt\nwas en waarom, en daarin vond hij een bizonder genoegen. Maar heden\nwas hem dat genot vergald door de herinnering aan den raad van Matrona\nFilimonowna en door dat niets in huis ging, zooals het gaan moest. Hij\nlas ook, dat graaf von Beust naar Wiesbaden gereisd zou zijn; dan,\ndat men geen grijze haren meer behoefde te hebben; verder dat er een\nlichte coupe te koop werd aangeboden, dat een jong mensch zich aanbood,\nen zoo al meer. Maar al die berichten verschaften hem nu niet zooals\nanders een licht, ironisch genot.\n\nNadat hij den tweeden kop koffie gedronken en een broodje verorberd\nhad, stond hij op, schudde de broodkruimels van zijn vest, zette een\nhooge borst, lachte vergenoegd, niet omdat hij zoo bizonder prettig\ngestemd was, neen, dit vergenoegde lachje werd alleen door zijn\ngoede spijsverteering te voorschijn geroepen. Maar juist dit lachen\nherinnerde hem terstond aan het voorgevallene en stemde hem ernstig.\n\nTwee kinderstemmen (Stipan herkende de stem van Grischa, het jongste\nzoontje, en van Tania, het oudste meisje) klonken achter de deur. Zij\nschoven iets voor en lieten dat vallen.\n\n"Ik zei het immers wel, wij mogen de passagiers niet boven op de kap\nzetten," riep het meisje in het Engelsch.\n\n"Nu kun jij ze er weer opzetten, hoor!"\n\n"Ach, ach! alles is in de war," dacht Stipan; "daar loopen de kinderen\nnu alleen door het huis rond."\n\nHij ging naar de deur en riep ze binnen. Zij lieten de doos, die een\nwagen moest voorstellen, staan en gingen naar hun vader. Het meisje,\nzijn lieveling, liep fluks op hem toe, omarmde hem en hing lachend aan\nzijn hals. Zij hield veel van haar vader, van zijn liefkozingen en den\nheerlijken geur, die uit zijn baard opsteeg. Het meisje kuste zijn\ndoor de gebogen houding blozend gelaat, dat van teederheid straalde\nen wilde weer wegloopen. Haar vader hield haar echter tegen.\n\n"Hoe gaat het toch met mama?" vroeg hij en streelde het poezele halsje\nvan zijn dochtertje. "Goeden morgen!" zei hij vriendelijk tot den hem\nnu ook groetenden knaap. Hij besefte, dat hij van dezen minder hield,\nen deed zijn best dit niet te toonen. Maar de knaap gevoelde het en\nbeantwoordde den koelen lach van zijn vader niet.\n\n"Mama? die is opgestaan," antwoordde het meisje.\n\nStipan Arkadiewitsch zuchtte. "Dus heeft ze weer den ganschen nacht\nniet geslapen!" dacht hij.\n\n"Is zij opgeruimd?" Het meisje bloosde. Zij wist, dat er tusschen\nhaar ouders iets voorgevallen was, en dat mama daarom niet opgeruimd\nzijn kon, dat papa dat weten moest en dus huichelde, als hij daar zoo\nlosjes naar vroeg. Het meisje bloosde over haar vader. Hij begreep\nhet terstond en bloosde ook.\n\n"Ik weet het niet," sprak het kind; "zij zeide, dat wij vandaag niets\nbehoefden te leeren en met miss Gull naar grootmama mochten wandelen !"\n\n"Nu, ga dan maar uit, Tanischka! Maar wacht nog een oogenblik!" zeide\nhij, haar terughoudend en het zachte handje streelend. Toen nam hij\neen bonbondoos en zocht er haar lievelingsstukjes van chocolade en\nfondant uit.\n\n"Is dit voor Grischa?" vroeg zij en wees naar de chocoladebonbons.\n\n"Ja, ja!" hernam hij en streelde haar schouders nog eens, kuste hand\nen haren, ook haar hals en toen eerst liet hij haar gaan.\n\n"Het rijtuig is voor!" meldde Matjeff. "Er is ook een vrouw om u te\nspreken," voegde hij er bij.\n\n"Heeft zij lang gewacht?" vroeg Stipan.\n\n"Ongeveer een half uur."\n\n"Hoe dikwijls heb ik bevolen mij zoo iets terstond te melden?"\n\n"U moet toch rustig koffie kunnen drinken!" zei Matjeff op dien\nvriendschappelijk ruwen toon, waarover men zich nooit kan ergeren.\n\n"Nu, roep haar dadelijk binnen!" gebood Stipan Arkadiewitsch en bracht\nzijn gelaat in strenge plooi.\n\nDe suppliante, de vrouw van een kapitein Karenina, had een onmogelijk\nen zinneloos verzoek.\n\nMaar Stipan liet haar, volgens zijn gewoonte, plaats nemen, luisterde\nzonder haar in de rede te vallen, gaf haar een uitvoerigen raad,\ntot wien en waarheen zij zich moest wenden, en schreef zelfs voor\nhaar met groote, duidelijke hand vlug een briefje aan dengene, die\nhaar wellicht zou kunnen helpen.\n\nNadat hij de kapiteinsvrouw had laten gaan, nam hij zijn hoed en stond\neen oogenblik na te denken, of hij ook iets vergeten kon hebben. Hij\nhad echter niets vergeten als dat, wat hij vergeten wilde, zijn vrouw.\n\n"Ja zoo!" Hij liet het hoofd hangen en zijn innemend gelaat nam een\npijnlijke uitdrukking aan.\n\n"Zal ik gaan of niet gaan?" vroeg hij zich af. Hij meende een inwendige\nstem te hooren, die hem influisterde niet te gaan, daar hij toch\nzou moeten liegen. Het was toch immers een onmogelijkheid, dat hun\nbetrekking tot elkander weer worden kon als voorheen; zij toch kon\nniet weer bevallig worden en zijn liefde opwekken; hij kon toch geen\ngrijsaard worden, bij wien alle verlangen naar liefde uitgestorven\nwas. Zonder huichelarij en leugen kon er niets meer terecht gebracht\nworden en valschheid en leugen streden tegen zijn natuur.\n\n"Maar het moet toch eens geschieden, zoo kan het niet altijd\nblijven!" sprak hij, zich zelf vermannend om tot een besluit te\nkomen. Hij richtte fier het hoofd op, nam oen cigarette, deed\neenige trekjes, wierp ze toen weer in een paarlmoeren aschbakje,\nschreed ijlings door het salon, dat hem nu ondanks alle schilderijen,\nbronsgroepen en versieringen zoo vervelend en somber voorkwam, en\nopende toen de deur van de kamer zijner vrouw.\n\n\n\n\n\nIV.\n\nDarja Alexandrowna stond tusschen allerlei in \'t rond gestrooide\nvoorwerpen aan een geopend schrijfbureau, in neglige, met dunne\nopgestoken haarvlechten, een door kommer verwrongen gelaat en groote,\nverschrikte oogen.\n\nToen zij zijn tred hoorde, hield ze op en zag naar de deur, terwijl\nzij vergeefs moeite deed haar gelaat een strenge en verachtelijke\nuitdrukking te geven. Zij voelde, dat zij hem, of liever de op handen\nzijnde samenkomst, vreesde. Zij beproefde dat te doen, wat zij in\ndeze drie dagen wel tienmaal te vergeefs beproefd had, haar goed en\ndat van de kinderen in te pakken en naar haar moeder te rijden. Ook nu\nweer moest ze zich zelf bekennen, dat het zoo niet blijven kon en dat\nzij iets doen moest om hem te bestraffen en hem, was het ook slechts\nin geringe mate, de smart te doen gevoelen, die hij haar veroorzaakt\nhad. Zij wilde hem verlaten en voelde, dat het haar onmogelijk was,\ngeheel en al onmogelijk, daar ze zich niet kon ontwennen hem als haar\nechtgenoot te beschouwen en hem lief te hebben. Zij voelde dat zij\nniet in staat was te vertrekken, maar terwijl zij zich zelf bedroog,\nzocht ze haar goed bijeen en deed alsof zij wegreizen wilde.\n\nToen ze haar man zag, begon zij in een schuiflade te schommelen,\nals zocht zij iets, daarna vermande zij zich en zag naar hem om. Haar\ngelaat, dat strengheid en vastberadenheid moest uitdrukken, teekende\nechter onbeholpenheid, angst en smart.\n\n"Dolly!" sprak hij met zwakke, vreesachtige stem.\n\nHij liet het hoofd tusschen de schouders zakken om er beklagenswaardig\nen onderworpen uit te zien, zijn gelaat straalde daarbij echter van\nfrischheid en gezondheid. Zij mat hem met vluchtigen blik van het\nhoofd tot de voeten.\n\n"Ja, hij is gelukkig en tevreden," dacht zij, "en ik?.... O, die\nafschuwelijke goedigheid, waarom ieder hem prijst en bemint--ik\nhaat ze!"\n\nHaar lippen klemden zich op elkander, de rechterwangspier van haar\nbleek gelaat werd zenuwachtig vertrokken.\n\n"Wat wilt gij?" vroeg zij met gejaagde, haar zelf vreemde stem.\n\n"Dolly!" sprak hij sidderend, "Anna komt van daag."\n\n"Wat gaat mij dat aan? Ik kan haar niet ontvangen," riep zij uit.\n\n"Dolly! eindelijk moet het toch...."\n\n"Ga weg, ga weg van mij!" riep zij heftig.\n\nTot hiertoe had Stipan Arkadiewitsch heel kalm aan zijn vrouw kunnen\ndenken, hij had ook steeds gehoopt, dat, volgens Matjeffs zeggen,\nalles terecht zou komen, en had daardoor rustig zijn courant lezen\nen zijn koffie drinken kunnen.\n\nNu echter, nu hij haar bekommerd gelaat zag en aan den klank harer\nstem hoorde, hoe ongelukkig en wanhopig zij was, nu was het hem alsof\nzijn keel toegeschroefd werd en zijn oogen vulden zich met tranen.\n\n"Mijn God, wat heb ik toch gedaan! Dolly, om Godswil....!"\n\nHij kon niet verder spreken, snikken verstikten zijn stem.\n\nZij sloot het bureau en zag hem aan.\n\n"Dolly! Wat kan ik zeggen? Slechts dit eene: vergiffenis,\nvergiffenis! Bedenk toch, kunnen negen jaren, die wij te samen geleefd\nhebben, niet een oogenblik...."\n\nZij sloeg de oogen neder en wachtte in spanning af, wat hij verder\nzeggen zou.\n\n".... Een oogenblik.... van.... verleiding.... uitwisschen...." sprak\nhij en wilde nog meer zeggen, maar bij die woorden trilden haar lippen\nen de spieren harer rechter wang, als had ze physieke smart.\n\n"Ga heen! ga toch heen!" riep zij nog schriller "en spreek mij niet\nmeer van uw verleidingen, uw afschuwelijkheden."\n\nZij wilde wegsnellen, doch wankelde en moest zich aan een stoel\nvastgrijpen om niet te vallen.\n\nZijn gelaat teekende groote droefheid, zijn oogen werden met tranen\ngevuld.\n\n"Dolly!" sprak hij snikkend, "denk om Godswil aan de kinderen. Die\ntoch zijn onschuldig.... Ik heb gefaald, straf mij, laat mij mijn\nschuld boeten. Wat ik ook doen moet, ik ben tot alles bereid. Ik\nheb schuld, ik kan niet zeggen, hoe diep schuldig ik mij gevoel,\nmaar Dolly! vergeef mij!"\n\nZij zette zich neder. Hij hoorde haar zware, benauwde ademhaling en\nwerd door onuitsprekelijk medelijden met haar bewogen. Zij beproefde\neenige malen te spreken, maar kon niet. Hij wachtte.\n\n"Gij denkt aan de kinderen, om je met hen te vermaken, ik denk\nechter ook aan hen en weet nu, dat zij verloren zijn." Hier bracht\nzij klaarblijkelijk een phrase uit, die zij zich zelf in deze drie\ndagen voortdurend had opgedrongen.\n\nOmdat zij hem met je aansprak, zag hij dankbaar tot haar op en wilde\nhaar hand nemen. Zij wendde zich echter met afschuw van hem af.\n\n"Ik denk aan de kinderen en voor hen zou ik alles ter wereld willen\ndoen. Maar ik weet niet, hoe ik het best voor hen zorgen kan, door\nze aan hun vader te ontnemen of hen bij een liederlijken vader\nte laten, ja! bij een liederlijken vader! Zeg nu zelf, of er na\nhet voorgevallene nog mogelijkheid bestaat om samen te leven! Zeg,\nis het mogelijk?" herhaalde zij met verheffing van stem, "nadat mijn\nechtgenoot, de vader mijner kinderen, een minnehandel heeft aangeknoopt\nmet de gouvernante zijner kinderen?"\n\n"Maar hoe kan ik het toch weer goed maken ?" vroeg hij op klagenden\ntoon en liet het hoofd steeds dieper zinken.\n\n"Gij zijt mij onuitstaanbaar," riep zij uit, zich al meer en meer\nopwindend. "Uw tranen hebben voor mij geen waarde! Gij hebt mij nooit\nbemind, gij hebt geen hart, geen edelmoedigheid! Gij staat mij tegen,\ngij zijt voor mij een vreemde, ja geheel een vreemde geworden!" Dat\nwoord "vreemde", dat haar zelf het verschrikkelijkst klonk, bracht\nzij met smart en toorn uit.\n\nHij zag haar aan, hij verwonderde zich en verschrok over de boosaardige\nuitdrukking van haar gelaat. Hij begreep niet, dat zijn medelijden\nhaar zoo prikkelde.\n\nZij bemerkte, dat hij slechts medelijden en geen liefde voor haar\ngevoelde.\n\n"Neen, zij haat mij, nooit zal zij mij vergeven," dacht hij.\n\n"Het is vreeselijk, vreeselijk," sprak hij.\n\nIn het belendend vertrek begon een kind, dat gevallen scheen te zijn,\nte schreien. Darja Alexandrowna luisterde en haar gelaat nam een\nzachtere uitdrukking aan. Een oogenblik bezon zij zich, als wist ze\nniet, waar zij was en wat ze doen moest, daarna stond zij haastig op\nen ging naar de deur.\n\n"Zij bemint mijn kind toch nog," dacht hij, de verandering harer\ntrekken ziende, "mijn kind! hoe kan zij mij dan haten?"\n\n"Dolly, nog een woord!" sprak hij haar volgend.\n\n"Als gij mij volgt, roep ik de bedienden en de kinderen, dan zullen ze\nallen vernemen, welk een laag mensch gij zijt! Ik vertrek heden nog,\nblijf gij maar bij uw liefje." Zij sloeg de deur achter zich dicht.\n\nStipan Arkadiewitsch zuchtte, wischte zich het gelaat af en verliet\nmet langzame schreden de kamer.\n\n"Matjeff zegt, dat alles nog wel terecht zal komen, maar ik zie\ndaar geen mogelijkheid toe.--En hoe afschuwelijk en plat heeft zij\ngeschreeuwd!" sprak hij tot zich zelf en dacht aan de woorden: \'liefje\nen laag mensch.\' "En misschien hebben de meiden dat gehoord! Hoe\nvreeselijk plat, hoe vreeselijk."\n\nStipan Arkadiewitsch stond eenige oogenblikken stil, wischte de oogen\naf, hief het hoofd weer fier omhoog en verliet het vertrek.\n\nHet was Vrijdag en in de eetkamer trok een Duitsch horlogemaker juist\nde klokken op. Stipan herinnerde zich een schertsende woordspeling\nover dien braven, kaalhoofdigen Duitscher, dat zijn geheel bestaan\nopgetrokken was door klokken op te trekken.... en hij glimlachte.\n\nStipan Arkadiewitsch hield veel van een geestigen zet.\n\n"Ach, misschien dat de bui bij ons ook nog optrekt," dacht\nhij. Matjeff, die juist binnen kwam, riep hij toe:\n\n"Matjeff, richt de zijkamer in voor Anna Arkadiewna."\n\n"Zooals u beveelt."\n\nStipan Arkadiewitsch trok zijn pels aan en ging het bordes op om uit\nte gaan.\n\n"Komt u te huis dineeren?" vroeg Matjeff, die hem uitgeleide deed.\n\n"Misschien. Hier, dit is voor de onkosten," hij gaf hem een\ntwintig-roebel-billet, "zou het genoeg zijn?"\n\n"Genoeg of niet genoeg, wij zullen er wel mede rond moeten komen,"\nzeide Matjeff, sloeg het portier toe en trad op het bordes terug.\n\nInmiddels had Darja Alexandrowna haar kind getroost en daar zij\naan het rollen van het rijtuig hoorde, dat haar man uitgereden was,\nkeerde zij naar haar slaapvertrek terug. Dit was voor haar het eenig\ntoevluchtsoord voor alle huiselijke zorgen, die haar in beslag namen,\nzoodra zij het verliet. Zelfs nu in den korten tijd, dat zij zich\nin de kinderkamer bevond, hadden de Engelsche bonne en Matrona\nFilimonowna een menigte vragen tot haar gericht, die geen uitstel\nkonden lijden en die zij alleen beantwoorden kon. Hoe de kinderen\nvoor de wandeling gekleed moesten worden, of ze melk moesten drinken,\nof er om een anderen kok gezonden zou worden.....\n\n"Ach, laat mij met rust!" had zij geantwoord en toen in haar\nslaapvertrek tot de plaats, waar zij het laatst met haar man gesproken\nhad, teruggekeerd zijnde, vouwde zij de magere handen en begon zich\nhet geheele gesprek voor den geest terug te roepen.\n\n"Weggereden? En of hij nog in betrekking staat met haar? Of\nzij elkander nog ontmoeten? Waarom heb ik hem daar niet naar\ngevraagd? Neen, neen, een verzoening is niet mogelijk! Wanneer wij\nook al in een huis blijven wonen, zoo zullen wij toch vreemden voor\nelkander zijn, voor altijd vreemden!" Met bizonderen nadruk herhaalde\nzij dat haar zoo pijnlijk woord. "En hoe zeer heb ik hem bemind! En\nbemin ik hem nu misschien nog niet meer dan vroeger! Het ergste is\nechter...." Verder kwam zij niet, want Matrone Filimonowna zag door\nde deur naar binnen.\n\n"Mag ik om mijn broeder zenden om ten minste het middageten te\nkoken? Anders gaat het als gisteren en krijgen de kinderen voor zes\nuur niets te eten!"\n\n"Goed, ik kom terstond en zal alles regelen. Is er al versche melk\ngehaald?...."\n\nEn Darja Alexandrowna verzonk weer in de dagelijksche zorgen en vergat\ndaarin voor eenigen tijd haar kommer.\n\n\n\n\n\nV.\n\nStipan Arkadiewitsch had het aan zijn goeden aanleg te danken,\ndat hij in school tamelijk goed geleerd had. Hij was echter traag,\nhaalde allerlei streken uit en verliet ze daardoor vrij laat. Ondanks\nzijn lichtzinnigheid en jeugd viel hem vroeg een eervolle betrekking\nals president van een Moskouer gerechtshof ten deel, waaraan een\ngroot inkomen verbonden was. Deze betrekking had hij te danken aan\nden echtgenoot zijner zuster Anna, Alexei Alexandrowitsch Karenin,\ndie een der gewichtigste posten aan het ministerie bekleedde. Doch al\nhad ook Karenin zijn zwager deze plaats niet bezorgd, dan zou Stiwa\nOblonsky toch door een aantal andere personen, broeders, zusters,\nooms en nichten deze of een dergelijke betrekking met zes duizend\nroebels inkomen, die hij noodig had, gevonden hebben; want hoewel\nzijn vrouw vermogen aangebracht had, waren zijn financien altijd in de\nwar. Stipan was aan half Moskou en Petersburg verwant. Hij behoorde tot\nde elite der Russische maatschappij. Een derde der oude staatslieden\nwaren vrienden zijns vaders geweest en kenden hem van jongs af aan,\nmet het tweede derde stond hij op heel familiaren voet en het laatste\nderde waren goede kennissen van hem. Zoo waren de machtige schenkers\nvan wereldsche goede gaven, bestaande uit: ambten, toezeggingen,\ninkomsten enz., allen te samen zijn vrienden en konden hun standgenoot\nen vriend niet voorbijgaan. Oblonsky behoefde zich volstrekt geen\nmoeite te geven om een winstgevende post te krijgen. Hij behoefde\nalleen niets af te wijzen, niet te benijden, niet te strijden, zich\nniet gauw beleedigd te toonen, hetgeen zijn aangeboren goedigheid\nook nooit meebracht. Het zou hem heel belachelijk voorgekomen zijn,\nindien men hem gezegd had, dat hij de plaats met de inkomsten, die hij\nnoodig had, niet zou krijgen, te meer daar hij op niets buitengewoons\naanspraak maakte: hij wenschte slechts wat zijns gelijken in stand\nen jaren hadden, en om zulk een ambt te vervullen was hij ook niet\nminder geschikt dan de anderen.\n\nStipan Arkadiewitsch werd door allen, die hem kenden, niet alleen om\nzijn vroolijk, goedhartig karakter en zijn stipte eerlijkheid bemind,\nmaar in zijn aangenaam, net uiterlijk, zijn glinsterende oogen,\ndonkere wenkbrauwen en haar en de frischheid van zijn gelaat lag iets,\ndat ieder voor hem innam.\n\n"Aha! Stiwa! Oblonsky! Daar is hij weer!" klonk het vroolijk, als\niemand hem ontmoette. En al vond iemand een gesprek met hem weinig\ninteressant, toch verheugde men zich bij een ontmoeting met hem\nden volgenden of derden dag weer evenzeer. Daar was echter nog een\nandere boven allen twijfel verheven hoedanigheid, waarom men Stipan\nArkadiewitsch beminnen moest. Zonder de geringste inspanning deed hij\nzijn geheele leven door, wat andere menschen, die goed willen zijn,\nmet veel moeite trachten te doen en toch nooit kunnen. Hij sprak nooit\nkwaad van iemand; hij, die anders veel van een geestigen zet hield,\nliet zich nooit door een kwinkslag tot spot vervoeren. Zoodra er\niemand door gekrenkt of beleedigd kon worden, was een scherts voor\nhem geen scherts meer.\n\nNadat hij intusschen drie jaar lang de betrekking van voorzitter\nvan een Moskouer gerechtshof had waargenomen, won hij niet alleen\nde genegenheid, maar ook de achting van zijn collega\'s, zijn\nondergeschikten en superieuren, kortom van allen, die met hem in\nbetrekking stonden. De algemeene achting, die hem in zijn werkkring\nten deel viel, berustte eendeels op de buitengewone toegevendheid\njegens anderen--en deze was voornamelijk in het bewustzijn zijner\neigen tekortkomingen gegrond; ten andere in zijne vrijzinnigheid. Niet\ndie vrijzinnigheid, die hij uit de nieuwsbladen putte, maar een hem\naangeborene, die hem met alle menschen, zonder aanzien van stand en\nvermogen, op dezelfde wijze deed omgaan; en eindelijk in de volslagen\nonpartijdigheid, waarmede hij de zaken behartigde, waardoor hij\nzich nooit door andere invloeden liet meesleepen en dus ook geen\nfouten maakte.\n\nToen Stipan Arkadiewitsch het gerechtshof binnenkwam, ging hij,\neerbiedig door een portier met portefeuille gevolgd, in zijn kabinetje,\ndeed zijn uniform aan en betrad de gerechtszaal.\n\nDe schrijvers en ondergeschikten stonden allen vroolijk en eerbiedig\ngroetend van hun plaatsen op. Stipan ging vlug als altijd naar\nzijn plaats, drukte zijn collega\'s de hand en zette zich neder. Hij\nsprak en schertste juist zooveel als noodig was, voor hij aan het\nwerk ging. Niemand verstond zoo goed als hij binnen de perken van\nvertrouwelijkheid en dienstplicht te blijven, hetgeen zoo noodig\nis om een gemeenschappelijken werkkring aangenaam te maken.--De\nsecretaris overhandigde hem opgeruimd en eerbiedig, zooals allen in\nStipan\'s omgeving waren, de acten en sprak op den door hem ingevoerden\nfamiliaren toon:\n\n"Wij hebben toch het bericht van het Pensaisch gouvernement\nontvangen. Voegt het u dat in te zien?"\n\n"Zoo is het dan toch gekomen!" sprak Stipan, zijn wijsvinger op de\nacten leggend. "Dan willen wij beginnen, mijne heeren!...." en de\nzitting was geopend.\n\n"Als zij eens wisten, welk een schuldige knaap hun voorzitter een\nuur geleden nog was," dacht hij en boog onder het voorlezen van het\nbericht zijn hoofd een weinig, terwijl zijn oogen lachten.\n\nDe zitting duurde tot twee uur onafgebroken voort, toen was er pauze om\neen tweede ontbijt te gebruiken. Even voor twee uur werden de groote\nglazen deuren van de gerechtszaal plotseling geopend en trad iemand\nbinnen. Alle ambtenaren, die onder den spiegel en het borstbeeld van\nden czaar zaten, richtten, verheugd over het oponthoud, hun blikken\nnaar de deur; maar de portier wees den binnentredende terstond terug\nen sloot de deur achter hem.\n\nZoodra de aan de orde zijnde proceszaak voorgelezen was, stond Stipan\nArkadiewitsch op, rekte zich een weinig uit, stak in de gerechtszaal\neen sigaar op en begaf zich naar zijn kabinet. Twee zijner collega\'s,\neen oud beambte Nikitin, die al vele dienstjaren telde, en de kamerheer\nGrinewitsch vergezelden hem.\n\n"We zullen er na het ontbijt wel mee klaar komen," zeide Stipan\nArkadiewitsch.\n\n"Als wij nog maar tijd genoeg hebben!" merkte Nikitin aan.\n\n"Die Foomin moet toch een groote schurk zijn !" sprak Grinewitsch. Hij\nmeende een der in het proces voorkomende personen.\n\nStipan fronste de wenkbrauwen om daarmede te kennen te geven, dat\nhet doelloos was een overijld oordeel te vellen, en antwoordde niets.\n\n"Wie was hier zooeven?" vroeg hij den portier.\n\n"Er kwam, toen ik mij even had omgekeerd, iemand binnenstuiven,\nexcellentie! zonder het mij te vragen. Hij vroeg naar u. Ik zeide,\nals de heeren uit de zitting kwamen, dan..."\n\n"Waar is hij?"\n\n"In het voorvertrek gegaan, zooeven was hij nog hier. Daar\nis hij!" antwoordde de portier en wees naar een sterk gebouwd,\nbreedgeschouderd man, met krullenden baard, die juist, zonder zijn\npelsmuts af te nemen, met vluggen, veerkrachtigen tred de steenen\ntrap op kwam. Een mager beambte, die juist met de actestukken de trap\nafging, bleef onwillekeurig staan, keek naar de voeten van den nieuw\naangekomene en zag vragend naar Oblonsky op.\n\nStipan Arkadiewitsch stond boven aan de trap, zijn goedig gelaat blonk\nboven den geborduurden uniformkraag uit en verhelderde zich nog meer,\ntoen hij den nadertredende herkende.\n\n"Zijt gij het waarlijk, Lewin!" zeide hij en zag Lewin met een\nvriendelijk, spotachtig lachje aan, toen deze hem omhelsde en kuste.\n\n"Wel, ijsde je er niet van, mij in dit hol op te zoeken?" voegde hij\ner in het Fransch bij, "en dat nog wel in West-europeesch costuum,"\nging hij voort en zag hem op nieuw lachend aan.\n\n"Ik ben pas aangekomen en was erg verlangend je te zien!" sprak Lewin\nen zag daarbij bevangen en tegelijk onrustig en geergerd om.\n\n"Nu, kom dan maar in mijn kabinet," zeide Stipan Arkadiewitsch, die\nLewins licht geraakte, bloode eigenliefde kende, nam hem bij de hand,\ntrok hem achter zich voort, alsof hij met hem tusschen twee dreigende\ngevaren doorlaveerde.\n\nLewin en Oblonsky waren van denzelfden leeftijd en hun\nvertrouwelijkheid dagteekende niet van een champagnegelag, maar Lewin\nwas de vriend en speelgenoot zijner vroegste jeugd; zij hielden van\nelkander ondanks hun uiteenloopende karakters en geheel verschillende\nneigingen, ofschoon ieder hunner het leven, dat hij zelf leidde, voor\nhet eenig ware en dat van zijn vriend voor een schijnleven hield,\nwat zoo dikwijls voorkomt bij lieden, die een geheel verschillenden\nwerkkring hebben. Lewin kwam dikwijls van zijn landgoed, waar hij\naltijd bezig was, naar Moskou over. Wat hij daar buiten deed, kon\nStipan zich maar niet begrijpen en hij stelde er dan ook weinig\nbelang in; maar bij Lewins aanblik, wanneer deze te Moskou kwam,\nkon hij nooit een spotlachje onderdrukken, want dan was hij haastig,\nopgewonden, een beetje verlegen en boos over die verlegenheid. Ook\nbracht hij meestal een geheel nieuwe levensbeschouwing mede. Stipan\nlachte er om en toch beviel het hem.\n\nLewin verachtte evenzeer het grootsteedsche leven van zijn vriend,\nvond zijn dienstwerk onbeduidend en lachte er ook om. Maar dit was\nhet verschil, Oblonsky lachte zelfbewust en goedig, omdat hij deed wat\nallen deden, maar Lewin lachte niet zelf bewust en dikwijls minachtend.\n\n"Wij hadden je reeds lang verwacht," zeide Oblonsky het kabinet\nbinnentredend en liet Lewins hand los, als om hem te toonen, dat nu\nalle gevaar voorbij was. "Ik verheug mij zeer je te zien. Hoe gaat\nhet je? Wanneer ben je gekomen?"\n\nLewin zweeg en nam het hem onbekende gezelschap, de beide\ncollega\'s van Stipan, op. Vooral viel zijn oog op de hand van den\neleganten Grinewitsch met lange, gele en spits afgeknipte nagels en\nreusachtige, glinsterende manchetknoopen. Deze hand nam zoozeer al\nzijn opmerkzaamheid in beslag, dat hij zijn gedachten onmogelijk bij\niets anders kon bepalen.\n\nOblonsky bemerkte dit terstond en glimlachte.\n\n"Ach ja, laat ik u voorstellen," zeide hij: "Mijn collega\'s Philip\nIwanowitsch Nikitin en Michael Stanislawowitsch Grinewitsch; een\nwerkzaam medelid der Semstwo, een athleet, die met een hand vijf pud\n[1] kan opheffen, groot veefokker en jager en mijn vriend Constantin\nDimitrisch Lewin, broeder van Sergei Iwanowitsch Kosnischeff."\n\n"Zeer aangenaam," lispelde de oude heer.\n\n"Ik heb de eer uw broeder te kennen," zei Grinewitsch en stak hem\nzijn hand met de lange nagels toe.\n\nLewins gelaat betrok, koel drukte hij de hem toegestoken hand en\nwendde zich terstond tot Oblonsky. Hoewel hij groote achting voor\nzijn in geheel Rusland als schrijver beroemden broeder koesterde,\nkon hij toch niet velen, dat men hem niet als Constantin Lewin,\nmaar als den broeder van den beroemden Kosnischeff aansprak.\n\n"Ik ben geen lid der Semstwo meer; ik heb met allen oneenigheid gehad\nen ga niet meer naar hun vergaderingen," zei hij tot Oblonsky.\n\n"Nu, dat is gauw gegaan," hernam deze, "waarom dan toch?"\n\n"Dat is een lange geschiedenis, die vertel ik je eens op een anderen\nkeer," sprak Lewin, maar begon evenwel terstond te vertellen. "Om\nkort te gaan, ik ben tot de overtuiging gekomen, dat de Semstwo\nin het geheel geen recht van bestaan heeft, noch hebben kan." Hij\nsprak op een toon alsof iemand hem beleedigd had. "Ten eerste speelt\nmen daar parlementje, en ik ben noch jong noch oud genoeg om mij met\nspeelgoed te kunnen vermaken, en van den anderen kant" .... hier bleef\nhij even steken.... "is zij voor de coterie van het district slechts\neen middel om geld in handen te krijgen. Wat de oude voogdijschappen\nen gerechten waren, dat is nu de Semstwo, met dit onderscheid dat nu\nhet streven niet op vooruitgang, maar alleen op het verkrijgen van\neen onverdiend inkomen gericht is." Hij had dit met zooveel nadruk\ngezegd, alsof een ander zijn beschouwing bestreed.\n\n"Wel, wel, ik hoor, dat ge weer een nieuwe phase zijt ingetreden,\nen wel de conservatieve," sprak Stipan, "maar daarover later meer."\n\n"Ja, later! Maar ik moest je toch even zien," zei Lewin, en beschouwde\ndaarbij met iets als haat in zijn blik, Grinewitsch\' hand.\n\nStipa Arkadiewitsch lachte onmerkbaar.\n\n"Waarom draag je nu een Europeeschen en geen Russischen jas?" vroeg\nhij, het nieuwe, klaarblijkelijk door een Franschen coupeur gemaakte\nkleedingstuk beschouwend, "ja, ik begrijp, dit behoort ook al tot de\nnieuwe phase!"\n\nLewin bloosde plotseling en het was vreemd dit verstandig mannelijk\ngelaat met een kinderlijken blos bedekt te zien.\n\n"Waar ontmoeten we elkander? Ik moet je zeer noodig spreken."\n\nOblonsky bedacht zich. "Zou het niet beter zijn, in plaats van hier in\nhet cafe een slechte cotelette te verorberen, een paar schreden verder\nte gaan en bij Gurin een goed ontbijt te gebruiken? Hoor eens! ga nu\nmet mij mee ontbijten, dan kunnen wij nog een poosje praten. Tot drie\nuur ben ik vrij!"\n\n"Neen, zei Lewin, even nadenkend, ik moet eerst nog een bezoek\nafleggen."\n\n"Goed, dan zullen wij samen dineeren!"\n\n"Dineeren! Ja, maar ik heb je niets bizonders te vertellen, ik wilde\nje eigenlijk maar een paar woorden vragen."\n\n"Zeg dan die paar woorden dadelijk en het andere bespreken wij van\nmiddag."\n\n"Slechts twee woorden, anders niets bizonders!"\n\nZijn gelaat nam door de inspanning om die woorden te vinden een\nsombere uitdrukking aan.\n\n"Hoe is \'t bij de Tscherbatzky\'s? Alles bij het oude?"\n\nStipan Arkadiewitsch, die reeds lang wist, dat Lewin zijn schoonzuster\nKitty liefde toedroeg, lachte fijntjes en zijn oogen glinsterden\nvergenoegd.\n\n"Gij hebt mij met weinige woorden gevraagd, ik kan je zoo kort niet\nantwoorden, want.... Och! excuseer een oogenblik."\n\nEr was een secretaris binnengetreden, die Stipan naderde met\ngemeenzamen eerbied en een zeker bescheiden zelfbewustzijn, dat alle\nklerken eigen was, daar zij beseften in zaakkennis de meerdere van\nhun chef te zijn. Onder den schijn van een verzoek te doen, begon\nhij over een bezwaar te spreken. Zonder hem tot het einde toe aan te\nhooren, legde Stipan welwillend de hand op den arm van den secretaris\nen sprak, terwijl een lach de scherpte zijner woorden verzachtte:\n"Neen, gij moet het doen, zooals ik het u gezegd heb," en terwijl hij\nhem beknopt uitlegde, hoe hij de zaak opvatte, schoof hij de acten\nter zijde en voegde er bij: "Doe het nu als je blieft precies zoo,\nSacharnikizitsch!"\n\nDe secretaris verwijderde zich eenigszins beschaamd.\n\nOnder dit gesprek stond Lewin met de armen op een stoel geleund,\nen een spottende uitdrukking lag op zijn gelaat.\n\n"\'t Is onbegrijpelijk, \'t is onbegrijpelijk!"\n\n"Wat begrijpt ge niet?" vroeg Oblonsky vergenoegd lachend, terwijl hij\neen sigaar opstak. Hij verwachtte weer een paradox van Lewin te hooren.\n\n"Ik begrijp niet, wat je hier eigenlijk doet en hoe ge dat met zooveel\nernst kunt opnemen!"\n\n"En waarom zou ik niet?"\n\nOmdat het toch eigenlijk geen werk is."\n\n"Zoo denk je dat? Nu wij zitten toch tot over de ooren toe in het\nwerk."\n\n"In \'t schrijfwerk! Nu ja, daar heb je ook talent voor."\n\n"Je bedoelt met talent meer een gebrek dan een gave."\n\n"Misschien wel," zeide Lewin; "maar toch bewonder ik je grootheid\nen ben er trotsch op, dat mijn vriend zoo\'n beroemd man is.--Maar,\nhoor eens, gij hebt mijn vraag niet beantwoord", voegde hij er bij\nen zag Oblonsky met zekere spanning in de oogen.\n\n"Nu goed, goed, wacht maar, daar komen wij ook al aan toe. Gij hebt\nhet maar drommels goed met je drie duizend desjatinen in het\nEzremowsche district, met zulke spieren en een blos als van een\ntwaalfjarig meisje! Maar ge wordt nog eenmaal een der onzen! O, ja\nzoo! je vroeg mij daarnaar: er is nog niets veranderd, maar \'t is\njammer dat ge in zoo lang niet hier waart."\n\n"Waarom dat?" vroeg Lewin verschrikt!\n\n"Ja, zie...! maar we spreken daar wel eens nader over. Waarom ben je\neigenlijk hier gekomen?"\n\n"Ach, daar spreken we ook later over!" zeide Lewin en werd tot over\nde ooren rood.\n\n"Nu goed, ik begrijp je," sprak Stipan; "zie je, ik zou je wel bij\nmij verzoeken, maar mijn vrouw is niet heel wel. Maar hoor eens, als\nje hen zien wilt, zij zijn tusschen vier en vijf uur bepaald in den\ndierentuin. Kitty rijdt daar schaatsen; ga daar ook heen, ik haal je\ndaar later af en dan rijden wij samen ergens heen om te dineeren."\n\n"Goed! Tot weerziens dan."\n\n"Maar hoor eens, vriendje! Ik ken je zoo goed, je zult de afspraak\nmisschien glad vergeten en zoo maar in eens naar buiten terug rijden,"\nriep Stipan hem lachend na.\n\n"Neen, neen, ik kom stellig!" en terwijl hij vergat Stipan\'s collega\'s\nte groeten, ging Lewin met stijve houding en vastberaden stap de\ndeur uit.\n\n"Dat schijnt een zeer energiek heer te zijn!" zeide Grinewitsch,\ntoen Lewin vertrokken was.\n\n"Ja, vadertje!" antwoordde Stipan, "dat is nu eerst een gelukkige:\ndrie duizend desjatinen in het Ezremowsche district, nog een schoone\ntoekomst voor zich en daarbij zoo oorspronkelijk--zoo geheel anders\nals wij."\n\n"En wat hebt gij dan te klagen, Stipan Arkadiewitsch?"\n\n"\'t Is erg, ach, heel erg," sprak deze bij zich zelf en slaakte een\ndiepe zucht.\n\n\n\n\n\nVI.\n\n\nToen Oblonsky aan Lewin vroeg, waarom hij eigenlijk was gekomen,\nwas hij rood geworden en had zich over zich zelf geergerd, dat\nhij het werd, want hij kon toch niet antwoorden: "Ik ben gekomen\nom je schoonzuster Kitty ten huwelijk te vragen," hetgeen toch\nhet doel zijner reis was. De Lewins en Tscherbatzky\'s behoorden tot\noudadellijke familien en hadden altijd in vriendschappelijke betrekking\ntot elkander gestaan.\n\nDit verkeer werd nog vertrouwelijker in den tijd, dat Lewin de\nhoogeschool bezocht, waar hij met den jongen vorst Tscherbatzky,\nden broeder van Dolly en Kitty, studeerde. In dien tijd kwam hij\nzeer dikwijls bij de familie Tscherbatzky en verliefde daarop; hoe\nzonderling het klinken moge, het was waar. Lewin was verliefd op het\nhuis, op de familie, vooral op de vrouwelijke leden dezer familie\nTscherbatzky. Hij had zijn moeder nooit gekend, zijn eenige zuster\nwas veel ouder, zoodat hij sinds den vroegen dood zijner ouders zeer\neenzelvig was opgegroeid. In het huis van vorst Tscherbatzky werd hij\nvoor het eerst in een oudadellijk, beschaafd en hoogst achtenswaardig\ngezin opgenomen.\n\nAlle leden dezer familie, vooral de vrouwelijke, waren voor hem als\nvan een geheimzinnigen, poetischen sluier omgeven, en hij zag niet\nalleen geen feilen, maar onder dien sluier vermoedde hij de edelste\nen uitstekendste beginselen en deugden.\n\nWaarom de drie jonge meisjes altijd om den anderen dag Fransch en\nEngelsch spreken en om beurten op bepaalde uren piano spelen moesten;\nwaarom op bepaalde tijden leeraars in de Fransche en Italiaansche\nletterkunde, in muziek, teekenen en dansen kwamen; waarom de drie\njonge dames op bepaalden tijd met mademoiselle Linon in een kales\nnaar den Twerskoyboulevard reden, allen in met atlas gevoerde pelzen\ngehuld, Dolly in een langen, Natalie in een halflange en Kitty in\neen korten, zoodat haar slanke voetjes in de strak getrokken kousen\nzichtbaar werden; waarom zij daar onder geleide van een met goud\ngegalloneerden bediende op en neder moesten wandelen; waarom zij\nallerlei verrassingen voor hun vader instudeeren moesten, zooals\nconcertstukken op twee piano\'s of Fransche tooneelvoorstellingen;\nwaarom men Dolly later een horloge schonk, haar een lang kleed naaide\nen naar het eerste bal geleide,--dat alles begreep hij niet, maar hij\nwist, dat het zoo behoorde en dat het noodig was en hij was betooverd\ndoor de geheimzinnige wijze, waarop dat alles gebeurde.\n\nHet was hem, alsof hij noodzakelijk op een der dochters verlieven\nmoest, hij wist maar niet op welke. Als student was Dolly zijn ideaal;\ndie trouwde echter spoedig met Oblonsky. Nauwelijks was Natalie in de\nwereld gebracht, of zij trouwde met een diplomaat, Lwoff genaamd. Kitty\nwas nog een kind, toen Lewin de universiteit verliet.\n\nDe jonge Tscherbatzky had bij de marine dienst genomen en verdronk\nkort daarop in de Oostzee. Na dien tijd verflauwden de relatie met\nde Tscherbatzky\'s.\n\nDit jaar was hij bij het begin van den winter om een veetentoonstelling\nnaar Moskou gekomen, en nu hij Kitty in een lang kleed had weergezien,\nKitty, die er als jong meisje oneindig bekoorlijker uitzag dan\nvroeger als kind, nu werd het hem helder, op welke van de drie het\nhem voorbeschikt was te verlieven.\n\n\n\n\n\nOogenschijnlijk was er voor hem, een twee-en-dertig-jarig man, die\neer rijk dan arm was, niets eenvoudiger, dan de vorstin Tscherbatzky\nten huwelijk te vragen, want naar alle omstandigheden te oordeelen\nwas hij een goede partij. Maar Lewin was werkelijk verliefd en daarom\nkwam Kitty hem in alle opzichten als een zoo volmaakt, zoo boven al\nhet aardsche verheven wezen voor en beschouwde hij zich zelf als zulk\neen nietswaardig schepsel, dat hij er in de verste verte niet aan\ndenken durfde, dat anderen hem waardig achten zouden haar te bezitten.\n\nNadat hij als in een droom twee maanden te Moskou doorgebracht en\nKitty bijna dagelijks gezien had, zeide hij plotseling tot zich zelf,\ndat er niets van komen kon, en ging naar zijn goederen terug. Hij zag\nin zich zelf twee groote gebreken, die hem het recht ontnamen aan haar\nte denken: ten eerste, dat hij slechts een eenvoudig grondbezitter en\nvolgens zijn eigen meening alles behalve een knap man was. Dan zag\nhij een anderen hinderpaal in zijn vroegere betrekking tot Kitty,\nde verhouding van een volwassen man tot een kind.\n\nHij hield zich zelf voor een eenvoudig, lang niet innemend man, en zoo\niemand, dacht hij, kon men wel als vriend beminnen, maar om bemind te\nworden met zulk een liefde, als hij Kitty toedroeg, moest men in alle\nopzichten boven velen uitblinken. Hij had er wel eens van gehoord, dat\nvrouwen dikwijls leelijke en alledaagsche menschen lief hadden, maar\ndit geloofde hij niet; hij beoordeelde anderen naar zich zelf, en hij\nkon slechts schoone, belangwekkende en schitterende vrouwen beminnen.\n\nNa twee maanden alleen op het land doorgebracht te hebben, gevoelde\nhij echter, dat het geen voorbijgaande neiging was, zooals hem in\nzijn eerste jeugd wel voor korten tijd bedwelmd had, maar dat dit\ngevoel hem nu geen oogenblik rust liet, dat hij niet leven kon zonder\nde vraag beantwoord te weten, of zij zijn vrouw wilde worden ja of\nneen; daarom was hij naar Moskou gekomen met het vaste voornemen\nhet aanzoek te doen en te trouwen, als hij aangenomen mogt worden,\nof.... Neen hij kon zich niet voorstellen, hoe het zijn zou, als zijn\nhoop onvervuld bleef.\n\nMet den morgen trein te Moskou gekomen, begaf hij zich naar zijn\noudsten broeder Kosnischeff, kleedde zich en trad diens kabinet binnen\nmet het voornemen hem zijn plan mede te deelen en zijn raad in te\nwinnen. Zijn broeder was echter niet alleen. Een bekend professor in\nde philosophie was zijn gast.\n\nSergei Iwanowitsch ontving zijn broeder met het zelfde vriendelijke,\nkoele lachje, waarmede hij iedereen begroette, en zette na de\nwederzijdsche voorstelling zijn gesprek met den professor voort. Na\nverloop van een half uur vertrok de gast en wendde Sergei zich tot\nzijn broeder.\n\n"Het verheugt mij zeer dat ge gekomen zijt! Hoe gaat het buiten met\nonze zaken?"\n\nLewin wist, dat zijn oudste broeder zich weinig om de bezittingen\nbekommerde en er alleen naar vroeg om hem genoegen te doen. Daarom\nsprak hij enkel over den tarweoogst en van hun geldzaken. Hij gaf\nhet voornemen om zijn broeder zijn huwelijksplannen mede te deelen\nop, want nadat hij diens gesprek met den professor had gevolgd en\ndaarna den beschermenden toon had opgemerkt, waarmede Sergei naar de\noeconomische aangelegenheden vroeg (het vaderlijk erfgoed was niet\nverdeeld en Lewin beheerde het voor beide partijen), gevoelde hij,\ndat deze zijn plannen anders zou beoordeelen, dan hij het wenschte,\nen hij dus niet met hem daarover kon spreken.\n\n\n\n\n\nVII.\n\nPrecies om vier uur steeg Lewin voor den zooelogischen tuin uit de\ndroschke en sloeg met kloppend hart den weg in naar de ijsbergen en\nde rijbaan, ten volle gerustgesteld _haar_ daar te zullen aantreffen,\nwant hij zag het rijtuig der Tscherbatzky\'s voor de poort wachten. \'t\nWas een helder vriezende dag, voor den ingang stond een langen rij\ndroschken, sleden en gendarmen. Onder de menigte wandelaars kwam\nhem een bekende tegen, die hem iets toeriep, Lewin herkende hem\nin het geheel niet. Hij kwam in de nabijheid der sneeuwbergen en\nhoorde het rammelen der kettingen, waarmede de sleden de hoogten\nop- en afgetrokken werden, het stommelen der naar beneden glijdende\nsleden en vroolijke stemmen. Na nog enkele schreden gegaan te zijn,\nstond hij bij de ijsbaan en herkende terstond te midden van alle\nschaatsenrijders _haar_.\n\nZij stond aan de overzijde in gesprek met een andere\ndame. Oogenschijnlijk was er niets bizonders aan haar, noch in\nhaar houding, noch in haar kleeding, maar voor Lewin was het even\ngemakkelijk haar onder die menigte uit te vinden als een roos onder\nbrandnetels.\n\n"Zou ik werkelijk op het ijs durven gaan en haar naderen?" dacht hij;\nde plaats, waar zij stond, scheen hem een ongenaakbaar heiligdom, en\neen oogenblik stond hij op het punt om weer heen te gaan. Hij moest\nzich alle geweld aandoen om het ijs te betreden en vermeed het haar\nlang aan te zien, als ware zij de zon, maar even als deze zag hij\nhaar toch, zonder tot haar op te zien.\n\nOp dezen tijd van den dag placht zich hier een clubje onder elkander\nbevriende menschen te vermaken; in Lewins oogen waren die allen hoogst\ngelukkig, daar ze in haar nabijheid waren; en toch reden ze haar allen\nzeer onverschillig voorbij, spraken eens met haar en schenen zich,\nzonder verder acht op haar te slaan, over het spiegelgladde ijs en\nhet heerlijke weder te verheugen.\n\n\n\n\n\nNicolai Tscherbatzky, Kitty\'s neef, zat met korte jas en nauwe broek\nen schaatsen onder de voeten op een bank en riep, zoodra hij Lewin\ngewaar werd, dezen toe:\n\n"Aha, de champion der schaatsenrijders! Sedert wanneer hier? Waar\nhebt ge de schaatsen?"\n\n"Ik heb er geen meegebracht," antwoordde Lewin, zeer verwonderd over\nzich zelf, dat hij in haar tegenwoordigheid zoo onbevangen spreken\nkon. Hij gevoelde, dat de zon hem naderde.\n\nZij had juist een wending gemaakt en reed nu de kleine, hooggeschoeide\nvoetjes eenigszins stijf houdende, voorzichtig op hem toe. Een jongen\nin Russisch kostuum, die geweldig met de armen zwaaide en wiens neus\nbijna den grond raakte, joeg haar voorbij.\n\nZij reed tamelijk onvast, nam de handen uit den mof, die aan een\nkoord om haar hals hing, om er mede te balanceeren, en hield haar\nblik strak op Lewin, dien zij herkend had, gericht, terwijl zij, half\nverheugd over de ontmoeting en half verlegen over haar onbeholpenheid,\nhem toelachte.\n\nDoor een zwenking reed zij vlak tegen Tscherbatzky aan, hield zich\naan dezen vast en knikte Lewin lachend toe. Zij was nog schooner,\ndan hij zich voorgesteld had.\n\n"Zijt gij reeds lang hier?" vroeg zij en stak hem de hand toe.\n\n"Ik dank u," voegde zij er bij, toen hij haar haar zakdoek, die\ngevallen was, weergaf.\n\n"Ik--nog maar kort ... gister--ik meen van daag--ben ik\ngekomen!" antwoordde Lewin, die in zijn opgewondenheid haar vraag niet\ndadelijk begreep. "Ik was bij u aan huis," voegde hij er bij. Bij de\nherinnering aan het doel van zijn bezoek werd hij verlegen en bloosde.\n\n"Ik wist niet, dat gij zoo goed schaatsen reedt!"\n\nZij beschouwde hem oplettend, als wilde zij de reden van zijn\nverlegenheid uitvorschen. "Zulk een lof van u zegt veel, want uw goede\nnaam als eerste schaatsenrijder is hier bewaard gebleven," hernam\nzij en klopte met de kleine gehandschoende hand de sneeuw van den mof.\n\n"Ja, vroeger was ik een hartstochtelijk liefhebber en deed mijn best\ner een matador in te worden."\n\n"Ik geloof, dat ge alles met hartstocht doet," sprak zij lachend. "Ik\nzou u gaarne eens zien rijden. Neem spoedig een paar schaatsen,\ndan zullen wij eens samen rijden."\n\n"Samen, met haar te zamen?" dacht hij en sprak luide: "Ik zal ze\nterstond aandoen." Haastig verwijderde hij zich om er een paar machtig\nte worden.\n\n"Wat zijt gij lang niet hier geweest," sprak de baanveger, terwijl\nhij hem de ijzers aangespte. "Er was na u geen zoo\'n meester in\n\'t rijden! Zitten ze zoo goed?"\n\n"Ja goed, goed, alles goed," zeide Lewin, een gelukkig lachje, dat\nonwillekeurig zijn gelaat verhelderde, terug dringend. "Ja!" dacht hij,\n"dit is leven, dit is geluk! Zal ik het haar terstond zeggen? Neen,\nnu durf ik er haar niet van spreken, nu ik zoo gelukkig ben, gelukkig\ndoor de hoop, maar dan? Maar ik moet, ik wil het toch doen! Weg met\nalle zwakheid!"\n\nNu stond hij op zijn schaatsen, trok den overjas uit en gleed zonder de\ngeringste inspanning over de gladde vlakte, alsof zijn wil alleen zijn\nbewegingen versnelde en vertraagde of er de richting aan gaf. Bevangen\nnaderde hij haar, maar haar vriendelijk lachje schonk hem moed. Zij\nreikte hem de hand en zij gingen naast elkander, allengs hun vaart\nversnellend; maar hoe sneller zij reden, hoe vaster hij den druk\nharer hand in de zijne voelde.\n\n"Met u had ik het gauwer geleerd," sprak zij, "met u voelt men zich\nzoo zeker."\n\n"Ik gevoel mij ook zoo zeker, als gij op mij steunt," antwoordde hij\nen schrok tegelijkertijd over dat antwoord en bloosde. En inderdaad,\nnauwelijks waren die woorden gesproken, of even als de zon achter de\nwolken, verdween de vroolijkheid van haar gelaat en Lewin werd daarop\ndie eigenaardige verandering gewaar, die een dieper nadenken er op\nte voorschijn placht te roepen. Op het anders zoo gladde voorhoofd\nvertoonden zich lichte rimpels.\n\n"Hindert u iets? Maar ik heb geen recht daarnaar te vragen," sprak\nhij haastig.\n\n"Waarom niet? Neen er is niets, dat mij drukt," antwoordde zij koel\nen liet er terstond op volgen: "Hebt ge mademoiselle Linon al begroet?"\n\n"Neen, nog niet!"\n\n"Och, ga dan naar haar toe; zij heeft zooveel met u op."\n\n"Wat is dat? Ik heb haar beleedigd.... Mijn God, help mij!" dacht\nLewin en begaf zich naar de Francaise met de grijze haren, die op\neen bank was gezeten.\n\nDeze ontving hem als een oud vriend, terwijl ze lachend haar valsche\ntanden zien liet.\n\n"Ja, kinderen worden groot!" sprak zij, met de oogen op Kitty duidend,\n"men wordt ouder! Rijd toch maar door, houd u niet op. Rijdt mijn\nKitty niet goed?"\n\nLewin snelde weer naar Kitty toe. Haar gelaat was niet meer gestreng,\nhaar oogen hadden een zachte en openhartige uitdrukking. Zij sprak\nvroolijk over haar oude gouvernante, over haar eigenaardigheden, en\nzeide hem zelfs, dat haar moeder mademoiselle niet genoeg waardeerde.\n\nDit oordeel over haar moeder tegenover hem uitgesproken gaf Lewin\nweer nieuwen moed. Zij sprak _met hem_ over haar moeder; zij geloofde\nalzoo aan de mogelijkheid, dat zij bij hem meer instemming zou vinden\ndan bij haar eigen moeder.\n\n"Hoe is het mogelijk, dat gij u in den winter niet op het land\nverveelt?" vroeg zij.\n\n"Vervelend vind ik het er nooit, wel eenzaam!"\n\nZij zag hem aan.\n\n"Zou het toch mogelijk zijn," dacht hij.\n\n"Blijft gij lang hier?" vroeg Kitty.\n\n"Dat weet ik nog niet."\n\n"Weet ge dat niet?"\n\n"Ik weet het niet. Het hangt van u af!" sprak hij.\n\nOf zij zijn woorden gehoord had of niet, plotseling was het of\nzij struikelde; zij stiet tweemaal met haar schaatsen krachtig op\nhet ijs en gleed van hem weg. Zij schoot op mademoiselle Linon toe,\nwisselde eenige woorden met haar en begaf zich toen naar het huisje,\nwaarin de dames gewoonlijk haar schaatsen afdeden.\n\n"Ach, dat had ik nu nog niet moeten zeggen!" dacht hij, "mijn God,\nhelp mij!" Behoefte gevoelend zijn gemoed eens lucht te geven, nam\nhij een aanloop en beschreef allerlei kringen en figuren, waardoor\nhij spoedig aller opmerkzaamheid tot zich trok.\n\nOp dat oogenblik kwam er juist een jongmensch, de beste der jongere\nschaatsenrijders, uit een restauratie. Hij had de schaatsen onder de\nvoeten en een sigaar in den mond, liep met veel beweging en allerlei\nsprongen de trappen af en gleed op het ijs in eens door vooruit,\nzonder de houding van lichaam en armen merkbaar te veranderen.\n\n"Aha, dat is een nieuw kunststuk," zeide Lewin en ging tegelijkertijd\nnaar boven om het na te doen.\n\n"Bezeer je maar niet," riep Tscherbatzky hem toe, "dat gaat zoo maar\nniet zonder oefening!"\n\nLewin ging tot aan den drempel der restauratie, stiet met kracht af en\nvloog langs de trappen naar beneden. Bij de onderste trede struikelde\nhij even, maar nauwelijks den grond met de hand aanrakend, stond hij\nweer recht op en vloog verder.\n\n"Die goede, beste vriend!" dacht Kitty, die juist met mademoiselle\nLinon uit het huisje te voorschijn kwam, en zag hem met een teeder,\nvriendelijk lachje, als een geliefden broeder na.\n\n"Is het mogelijk, dat ik schuld heb? Heb ik waarlijk verkeerd\ngedaan? Men noemt dat coquetteeren. Maar ik weet, dat ik hem niet\nbemin, en toch ben ik zoo gaarne met hem samen. Hij is zoo goed! Waarom\nheeft hij dat ook gezegd?" dacht zij.\n\nToen Lewin zag, dat Kitty met haar moeder het ijs verliet, stond hij\nstil en overlegde, wat te doen. Hij bond de schaatsen los en haalde\nbij den uitgang van het park moeder en dochter in.\n\n"Ik verheug mij zeer u te zien!" sprak de vorstin. "Donderdags wachten\nwij altijd bezoeken af."\n\n"Heden dus?"\n\n"Het zal ons veel genoegen doen u te zien!"\n\nDe vorstin ging door, Lewin merkte iets stroefs en koels in haar toon\nop. Dat deed hem pijn.\n\nKitty voelde dit misschien ook en kon niet nalaten de stroefheid\nharer moeder te verzachten. Zij wendde het hoofd om en zeide met een\nvriendelijk lachje: "Tot weerziens!"\n\nOp dat oogenblik kwam Stipan Arkadiewitsch, den hoed eenigszins scheef\nop het hoofd, met vroolijk lachend gelaat, dat niet de minste onrust\nverried, den tuin binnen. Zoodra hij zijn schoonmoeder naderde,\nteekende zijn gelaat meer schuldgevoel. Hij beantwoordde de vragen\nnaar Dolly\'s welstand met bedrukt gelaat, maar nadat hij eventjes\nzacht en neerslachtig met de vorstin gesproken had, richtte hij het\nhoofd weer vroolijk op en nam Lewin onder den arm. "Kom, zullen wij\nmaar terstond wegrijden? Ik heb telkens aan je gedacht en verheug mij,\ndat ge gekomen zijt." Daarbij zag hij hem veelbeteekenend in de oogen,\n"Ja wij willen heengaan," sprak de gelukkige Lewin, die met zijn\noogen Kitty tot in het rijtuig volgde.\n\n"Naar het hotel Angleterre of de Hermitage?"\n\n"\'t Is mij om \'t even."\n\n"Nu dan maar naar Angleterre," zeide Stipan en koos Angleterre, omdat\nhij daar de meeste schuld had, en het om die reden voor beter hield,\ndit hotel niet te vermijden. "Hebt gij een droschke? Zoo, dat is goed,\nik heb mijn rijtuig weggezonden."\n\nOnderweg zwegen de beide vrienden. Lewin dacht er over na, wat toch\nde zoo dikwijls afwisselende uitdrukking op Kitty\'s gelaat zou kunnen\nbeteekenen. Stipan Arkadiewitsch dacht inmiddels over het menu voor\nhet diner.\n\n"Houdt ge van tarbot?" vroeg hij Lewin, toen zij voor het hotel\nstil hielden.\n\n"Wat?" vroeg Lewin, "tarbot? Ja! ik houd heel veel van tarbot."\n\n\n\n\n\nVIII.\n\nToen Lewin met Oblonsky het hotel binnentrad, bemerkte hij op het\ngelaat en in de houding van den laatste iets heel bizonders, een\nonderdrukte levendigheid. Oblonsky ontdeed zich van zijn overjas,\ntrad met den hoed een weinig scheef op het hoofd de eetzaal binnen\nen gaf den hem op den voet volgenden Tartaar zijn bevelen. Terwijl\nhij rechts en links de zich daar bevindende gasten groette, naderde\nhij het buffet, gebruikte een glaasje likeur en een stukje visch\nen had daarbij een schertsend woord ten beste voor de achter het\nbuffet zittende, gepoederde en geheel met linten, kant en krulletjes\nbedekte Francaise.--Lewin echter dronk alleen daarom geen likeur,\nomdat die Francaise met de valsche haren, poudre de riz en vinaigre\nde toilette hem verschrikkelijk ergerde. Hij vermeed haar omgeving\nals een bezoedelde plaats. Zijn geheele ziel was met Kitty\'s beeld\nvervuld, en uit zijn oogen lachten hoop en geluk.\n\n\n\n\n\n"Hier mijnheer, als ik u verzoeken mag, hier wordt mijnheer niet\ngestoord," zeide de oude, breedgeschouderde Tartaar, spreidde een\nsneeuwwit tafelkleed op de ronde, met bronzen candelabres versierde\ntafel en schoof er twee fauteuils bij. Daarna bleef hij met het servet\nover de arm voor Stipan staan en wachtte diens bevelen af.\n\n"Indien mijnheer soms een afzonderlijk kabinet mocht verlangen, dan\nzal er terstond een vrij zijn.... Vorst Galizin met een dame.... Wij\nhebben versche oesters gekregen...."\n\n"Aha! oesters." Stipan overlegde.\n\n"Zouden wij ons plan niet wijzigen, Lewin?" zeide hij met den vinger\nde spijskaart doorloopend, terwijl zijn gelaat groote besluiteloosheid\nteekende.\n\n"Ja, laten wij oesters bestellen!"\n\n"Zeg, hoor eens, jij, zijn ze werkelijk goed?"\n\n"Flensburgsche, mijnheer! geen van Ostende!"\n\n"Flensburgsche, ja! maar zijn ze wel versch?"\n\n"Gister pas aangekomen."\n\n"Dan moeten wij maar met oesters beginnen en ons menu geheel\nveranderen."\n\n"\'t Is mij om \'t even! Ik had het liefst tsji met gort! Maar zoo iets\nkan men hier toch niet krijgen."\n\n"Wenscht u misschien gort a la Russe," vroeg de Tartaar en boog zich\nover Lewin heen als een voedster over een kind.\n\n"Neen zonder gekheid! zoek uit, wat je bevalt; ik ben van het\nschaatsenrijden zeer hongerig geworden en geloof, dat ik je keus alle\neer zal aandoen. Ik zal met genoegen van al dat heerlijks eten."\n\n"Nu dat zou ik denken," antwoordde Oblonsky, "want ge zult moeten\ntoestemmen, dat dit toch een van de hoofdzaken van het leven\nis!--Dus maatje, geef ons twee of liever drie dozijn oesters, soep\nmet groente...."\n\n"Printaniere!" zeide de Tartaar.\n\nMaar Stipan Arkadiewitsch gunde hem het genoegen niet de gerechten\nFransche namen te geven.\n\n"Met groenten, versta je! Dan bot met dikke saus, dan--roastbeaf,\nmaar pas op, dat die goed is! en dan misschien kapoen en ingelegde\nvruchten."\n\nDe Tartaar, die de eigenaardigheid van Stipan kende om de gerechten\nnooit Fransche namen te geven, sprak hem niet na, maar kon zich het\ngenoegen niet ontzeggen de geheele bestelling volgens de Fransche\nspijskaart te herhalen.\n\n"Soupe printaniere, turbot sauce Beaumarchais, poularde a l\'estragon,\nmacedoine de fruits!"\n\nDaarna overhandigde hij hem terstond de wijnkaart.\n\n"Ja, wat zullen wij drinken?"\n\n"Ik drink, wat je wilt, champagne," zeide Lewin.\n\nDe Tartaar vloog weg en verscheen eenige oogenblikken later met een\nschotel oesters en een flesch.\n\nLewin at van de oesters, hoewel hij liever brood met kaas zou gehad\nhebben; maar hij bewonderde Oblonsky, en zelfs de Tartaar, die een\nparelenden wijn in de fijngeslepen glazen schonk, zag met vergenoegden\nblik op Oblonsky neer.\n\n"Gij schijnt niet veel om oesters te geven!" zeide Stipan Arkadiewitsch\nzijn glas ledigend, "of hebt ge misschien zorgen?"\n\nHij wenschte Lewin vroolijk te zien, maar deze gevoelde zich minder\nbekommerd dan beklemd. Hij vond het onaangenaam, zich met dat wat hem\nop het hart lag, in een hotel te bevinden, midden tusschen kabinetjes\nwaar men met dames dineerde, te midden van al dat heen en weer geloop\nen die vreeselijke onrust; deze geheele omgeving van bronzen sieraden,\nspiegels, gas en Tartaren hinderde hem; hij vreesde, dat zij hetgeen\nzijn geheele ziel vervulde zou kunnen verontreinigen.\n\n"Ik? Ja, ik heb zorg.... Bovendien hindert mij dit alles hier.... Gij\nkunt je ook niet voorstellen, hoe vreemd dit alles is voor iemand\nzooals ik, die pas van het land komt, zooals bij voorbeeld de nagels\nvan dien heer, dien ik bij je aantrof."\n\n"Ja, ik zag wel, dat je veel belangstelde in de nagels van den armen\nGrinewitsch," sprak Stipan Arkadiewitsch lachend.\n\n"Dat kan ik niet uitstaan," zeide Lewin. "Probeer je eens in mijn\nplaats, als buitenmensch, te stellen. Wij plattelandsbewoners zorgen\ner voor onze handen zoo te onderhouden, dat men er gemakkelijk mee kan\nwerken; daarom houden wij onze nagels kort en stroopen zelfs dikwijls\nde mouwen op. Hier laten ze de nagels zoo lang mogelijk groeien."\n\nStipan Arkadiewitsch antwoordde met een vroolijken lach:\n\n"Dit is juist een teeken, dat zij niets met grof werk te maken\nhebben. Zij werken met hun hoofd."\n\n"Misschien wel! Maar het komt mij toch vreemd voor, even als dit,\ndat wij buitenmenschen ons best doen om zoo spoedig mogelijk verzadigd\nte worden en weer gauw aan het werk te kunnen gaan, terwijl wij hier\njuist moeite doen om zoo lang mogelijk niet verzadigd te worden en\ndaarom oesters eten."\n\n"Zeer natuurlijk!" hernam Stipan Arkadiewitsch, "want dit is juist\nhet doel van alle beschaving, alles met bewustzijn te genieten."\n\n"Als dat uw levensdoel is, dan zou ik nog liever een wilde zijn."\n\n"Dat ben je toch al, alle Lewins zijn wilden."\n\nLewin zuchtte. Oblonsky roerde terstond de hoofdzaak aan.\n\n"Nu? zijt ge van avond een der onzen, dat wil zeggen bij de\nTscherbatzky\'s?" vroeg hij, terwijl hij de ledige oesterschalen van\nzich schoof en de kaas aansprak. Daarbij knipte hij veelbeteekenend\nmet de oogen.\n\n"Ja, ik zal daar stellig zijn," zeide Lewin blozend, "ofschoon het\nmij toescheen, dat de uitnoodiging van de vorstin niet recht hartelijk\ngemeend was."\n\n"Onzin! Hoe kom je daaraan! Dat is zoo haar manier van doen!--Nu,\nmaatje, breng soep!--Dat is zoo haar manier; groote dame! Ik zal ook\nkomen, maar eerst moet ik naar de repetitie bij gravin Bonin. Wat,\ngij zoudt geen wilde zijn! Hoe is het dan te verklaren, dat ge zoo\nplotseling uit Moskou verdwenen waart? De Tscherbatzky\'s hebben er\nmij meermalen naar gevraagd, alsof ik dat weten moest! Een ding weet\nik slechts en dat is, dat ge altijd doet, wat een ander niet doet."\n\n"Ja," sprak Lewin langzaam en getroffen, "gij hebt gelijk, ik ben\neen wilde. Dat blijkt echter niet daaruit, dat ik toen weggegaan,\nmaar dat ik nu teruggekomen ben. Nu ben ik gekomen...." en plotseling\nwerd Lewin rood en zweeg.\n\n"Och, wat zijt gij een gelukkig mensch!" riep Stipan Arkadiewitsch uit,\nterwijl hij Lewin in de oogen zag.\n\n"Waarom?"\n\n"Aan het brandmerk herken ik het moedige ros, een verliefden knaap\naan zijn oogen," declameerde Stipan.\n\n"Nu, juist geen knaap meer! Hoe oud zijt gij?"\n\n"Vierendertig, twee jaar ouder dan gij. Maar aan de jaren ligt het\nniet, gij hebt een heele toekomst voor je."\n\n"En hebt gij die misschien al achter je?"\n\n"Neen, dat juist niet, maar gij hebt de toekomst voor je, ik slechts\nhet tegenwoordige en dat is maar zoo, zoo!"\n\n"Hoe dan?"\n\n"Ach niet zoo heel mooi! Maar daar willen we het zwijgen toe doen,\nmen kan toch ook niet alles vertellen," sprak Stipan. "Maar waarom\nben je dan nu eigenlijk naar Moskou gekomen? Hei daar! afnemen!"\n\n"Hebt gij het niet geraden?" vroeg Lewin en wendde zijn bezielden\nblik niet van Stipan af.\n\n"Ik heb het misschien wel geraden, maar kan daar toch niet over\nbeginnen te spreken. Daaraan kun je wel bemerken, of ik het mis heb\nof niet," zeide deze, Lewin met een fijn lachje fixeerend.\n\n"En wat denkt ge daar wel van?" vroeg Lewin met een lichte trilling\nin zijn stem. "Ziet ge er licht in?"\n\nStipan Arkadiewitsch ledigde langzaam zijn glas chablis, zonder\nde oogen van Lewin af te wenden, die met inspanning zijn antwoord\nafwachtte.\n\n"Ik?" vroeg hij toen. "Er is niets, dat ik zoozeer wensch als\ndit. Neen, waarlijk niets. Dat zou het beste zijn wat er gebeuren kon."\n\n"Gij zijt toch niet op een dwaalspoor,--gij weet toch over wie wij\nspreken?" zeide Lewin en zijn gelaat werd nog rooder.--"En gij denkt,\ndat het mogelijk zou zijn?"\n\n"Zeker houd ik het voor mogelijk. Waarom zou het niet mogelijk zijn?"\n\n"Waarlijk? zou het kunnen zijn? Neen, zeg mij alles, wat ge denkt. En\nals ik afgewezen word? Ik ben daar eigenlijk van overtuigd...." sprak\nLewin met bijna onhoorbare stem.\n\n"Waarom, denk je dat?" vroeg Stipan en lachte om zijn opgewondenheid.\n\n"Het komt mij dikwijls zoo voor.--Het zou verschrikkelijk zijn voor\nhaar en voor mij!"\n\n"Nu voor haar in elk geval niet. Jonge meisjes zijn trotsch op een\naanzoek."\n\n"Ja, elk meisje wel, maar zij niet!"\n\nStipan Arkadiewitsch glimlachte. Hij begreep dat gevoel van Lewin zoo\ngoed; hij wist, dat voor hem alle meisjes in twee soorten verdeeld\nwaren; de eene soort omvatte alle meisjes behalve haar, en die\nhadden allerlei menschelijke zwakheden en waren heel gewone meisjes,\nde andere soort was zij alleen, en die had geen enkel gebrek en was\nboven elke menschelijke zwakheid verheven.\n\n"Neem toch van de saus," zeide Stipan tegen Lewin en hield diens hand,\nwaarmede hij de sauskom van zich schuiven wilde, vast. Lewin nam ook\ngedwee van de saus, maar vergat, dat ook Stipan daarvan zijn deel\nmoest hebben.\n\n"Neen, luister!" sprak hij, "begrijp dan toch, dat het voor mij een\nlevensvraag is. Ik heb er nog nooit met iemand anders over gesproken,\nik kan dat ook niet doen. Gij en ik, wij verschillen zoo hemelsbreed\nvan elkander in smaak en neigingen en beschouwingen, kortom in\nalles,--en toch weet ik, dat gij van mij houdt en mij begrijpt en\ndaarom houd ik ook heel veel van u. Maar wees nu in godsnaam heel\noprecht."\n\n"Ik heb al gezegd hoe ik er over denk, en zal je nog meer zeggen,"\nsprak Stipan glimlachend: "Mijn vrouw is een heel buitengewone\nvrouw...." "Zij heeft de gave, veel vooruit te kunnen zien; zij kent\nde menschen door en door. Vooral bij huwelijken weet ze precies, hoe\nhet komen zal; zoo heeft ze b.v., vooruit gezegd, dat Schapowkaija\nmet Brenteln zou trouwen; niemand wilde het gelooven en toch heeft\nzij gelijk gehad; en ze is geheel op je hand!"\n\n"Hoe meen je dat?"\n\n"Ja, zie je! ze houdt niet alleen van je, maar ze zegt heel bepaald,\ndat Kitty je vrouw zal worden."\n\nBij deze woorden verhelderde Lewins gelaat door een lachje, waaraan\nde tranen der ontroering grensden.\n\n"Heeft zij dat gezegd?" riep hij uit. "Heb ik niet altijd beweerd,\ndat je vrouw een juweel is! Doch nu genoeg hiervan," sprak hij met\nvochtige oogen en stond op.\n\n"Goed, dan, goed! maar blijf toch zitten."\n\nLewin kon echter niet zitten. Hij ging met vasten tred de kleine\nkamer op en neder, knipte met de oogen om de tranen te verwijderen\nen zette zich daarna eerst weer aan de tafel.\n\n"Zie, dat is niet alleen liefde. Ik was wel eens meer verliefd,\nmaar dat is heel wat anders; het nieuwe gevoel, dat mij doortintelt\nis een macht buiten mij, die mij gevangen houdt. Ik verliet Moskou,\nomdat ik mij zelf voorhield, dat er niets van komen kon, dat het een\nonbereikbaar geluk was, een geluk zoo groot, dat het op aarde voor\nmij ondenkbaar was. Maar ik heb gestreden en ben tot de overtuiging\ngekomen, dat het zoo voor mij geen leven is. Er moet een eind aan\nkomen. Ach, wacht eens! Hoe dwarrelen mij de gedachten door het\nhoofd! Hoeveel zou ik niet willen vragen! Hoor eens! gij kunt niet\nbegrijpen, hoe goed je woorden mij gedaan hebben. Ik ben zoo gelukkig,\ndat ik mij zelf bijna veracht. Ik vergeet er alles door. Maar een\nding is toch verschrikkelijk.... Gij zijt getrouwd, gij moet het\nweten.... Het is verschrikkelijk, dat wij ouderen met een verleden\njuist niet van liefde, maar van zonden te rekenen hebben, en wij\ndaarmee plotseling een rein onschuldig wezen nader treden. Dat is\nafschuwelijk, en daarom voelt men zich zelf onwaardig door haar bemind\nte worden."\n\n"Nu gij hebt niet zooveel zonden op je geweten!"\n\n"Ja wel, toch!" sprak Lewin:\n\n\n\t"Blader ik slechts oogenblikken\n\t\tIn het oude levensboek,\n\tSidd\'rend ween ik over uren,\n\t\tDie mij werden tot een vloek."\n\n\n"Ja, wat er aan te doen? Zoo is het leven nu eenmaal," sprak Stipan.\n\n"Mijn eenige troost is, die vervat is in mijn lievelingsgebed: richt\nmij niet naar mijn verdienste, maar naar Uw barmhartigheid. Zoo moet\nook zij mij vergeven."\n\nLewin ledigde zijn glas en beiden zwegen een tijd lang.\n\n"Ik moet je toch nog iets vragen," zeide Stipan: "Kent gij Wronsky."\n\n"Neen, ik ken hem niet, waarom vraag je dat?"\n\n"Waarom? omdat hij een van je rivalen is."\n\n"Wie is die Wronsky?" vroeg Lewin, en zijn nog pas door kinderlijke\nverrukking verhelderd gelaat, hetwelk Stipan niet genoeg kon\nbewonderen, nam terstond een stroeve en toornige uitdrukking aan.\n\n"Wronsky is een zoon van graaf Wasili Iwanowitsch Wronsky en een der\nbeste vertegenwoordigers van de Petersburger jeunesse doree. Ik leerde\nhem te Twer kennen, toen ik daar in betrekking was en hij er voor de\nrecrutenlichting was gekomen; zeer rijk, knap, goede vooruitzichten,\nvleugeladjudant en daarbij een flinke fideele kerel; neen, hij is\nmeer dan dat, hij is zeer beschaafd en ontwikkeld; deze man kan het\nnog zeer ver brengen."\n\nLewins gelaat betrok al meer en meer.\n\n"Hij kwam kort na je vertrek naar Moskou hierheen en zooveel als ik\ner van gezien heb, is hij tot over de ooren toe op Kitty verliefd,\nen ge begrijpt, dat haar moeder...."\n\n"Neem mij niet kwalijk, maar ik begrijp volstrekt niet," zeide Lewin;\n"maar genoeg hiervan, laat ons over iets anders spreken."\n\nLewin voelde, dat hij plotseling door een vreeselijke koude werd\naangegrepen, die zich loodzwaar op zijn borst legde.\n\n"Neen, luister nog eens even!" zeide Stipan Arkadiewitsch en stiet hem\naan den arm. "Ik heb je verteld, wat ik weet en verhaal dat volgens\nmijn inzicht alle kansen in deze teedere, delicate aangelegenheid op\nje zijde zijn!"\n\nLewin leunde achterover in zijn stoel, zijn gelaat was bleek geworden.\n\n"Ik zou je echter raden de zaak zoo spoedig mogelijk in orde te\nbrengen," ging Oblonsky voort, terwijl hij Lewins glas weer vullen\nwilde. Deze verhinderde dit door het op zijde te schuiven.\n\n"Neen, dank je! ik kan niet meer drinken, ik zou dronken worden. En\nvertel me nu eens, wat gij op \'t hart hebt, en wat ge tegenwoordig al\nzoo uitvoert," voegde hij er bij om het gesprek op een ander onderwerp\nte leiden.\n\n"Eerst dit nog: ik raad je in elk geval de zaak zoo spoedig mogelijk\nin het reine te brengen. Rijd er morgen vroeg heen en doe dan heel\ndeftig je aanzoek, Gods zegen zij met je!"\n\n"Gij zoudt nog eens bij me komen jagen. Hoe denk je daar over tegen\n\'t voorjaar?"\n\nLewin betreurde het reeds van ganscher harte dit gesprek met Stipan\nte zijn begonnen. Zijn gevoel van eigenwaarde was gekrenkt door het\nbericht, dat een Petersburger officier zijn mededinger zou zijn en\nook door de gissingen en raadgevingen van Oblonsky. Hij werd steeds\nstroever en zweeg.\n\n"Ja, ik zal eens komen!" sprak Stipan Arkadiewitsch. "Ja, broeder,\nde vrouwen zijn toch de spil, waar alles om draait. Met mij ziet het\ner ook slecht uit tegenwoordig, erg slecht. Dat komt ook al door de\nvrouwen! Zeg mij nu ook eens oprecht je oordeel, geef mij nu ook eens\nraad." Hij nam de sigaar uit den mond en bracht de hand aan het glas.\n\n"Waarin moet ik je raad geven?"\n\n"Hoor eens! Stel dat ge getrouwd waart, dat ge veel van je vrouw\nhieldt en je toch door een andere vrouw had laten meesleepen...."\n\n"Neem mij niet kwalijk, dat kan ik niet begrijpen, evenmin als dat ik,\nnu ik verzadigd ben, nog eens naar een bakkerswinkel zou gaan om een\nkalatsch [2] te stelen."\n\nOblonsky\'s oogen glinsterden meer dan gewoonlijk.\n\n"Waarom niet? de kalatsch geurt somtijds toch zoo bizonder lekker,\ndat men wel eens niet zou kunnen nalaten....\n\n\n\tSchoon is \'t de natuur te dwingen\n\t\tOnder \'s hemels strijdbanier;\n\tMaar mocht dit mij niet gelukken,\n\t\t\'k Heb dan toch een groot plezier."\n\n\n\nLewin moest nu toch ook even glimlachen.\n\n"Ja, maar zonder gekheid," ging Oblonsky voort. "Denk eens door! Een\narm, zachtzinnig, liefhebbend wezen, dat eenzaam en verlaten is\nen alles opgeofferd heeft! Nu het eenmaal gebeurd is, begrijp je,\nkan ik haar toch onmogelijk verlaten? Wij willen aannemen, dat men,\nom het huiselijk geluk niet te storen, moet scheiden, maar zou het\ndaarom mogelijk zijn, haar niet te betreuren? Moet men ten minste\nhaar niet verzorgen, medelijden met haar hebben en haar lot trachten\nte verzachten?"\n\n"Neen, neem mij niet kwalijk, voor mij bestaan er slechts twee soorten\nvan vrouwen, of liever, er zijn vrouwen en er zijn.... Die bekoorlijke\ngevallen schepsels ken ik niet en wil ze ook niet kennen; zulke als\ndie geblankette Francaise met haar krullen, daar aan het buffet,\nzijn in mijn oog monsters even als alle gevallen vrouwen."\n\n"En die uit het evangelie."\n\n"Och, laat dit rusten. Christus heeft die woorden niet voor hen, die\nze verkeerd begrepen willen, gesproken; en uit het geheele evangelie\nkent gijlieden alleen die woorden! Bovendien is het voor mij geen zaak\nvan redeneering, maar een gevoelskwestie. Even als gij bang zijt voor\nspinnen, ben ik het voor deze soort vrouwen."\n\n"Inderdaad, gemakkelijk gezegd! Gij deet als die man bij Dickens, die\nalle moeielijke vraagpunten met den linkerhand over den rechterschouder\nwerpt. De ontkenning van een daadzaak is geen antwoord. Gij moet\nmij zeggen, wat ik doen moet: Ja, wat te doen? De vrouw wordt ouder,\nmen is vol levenslust en voor men er eigenlijk erg in heeft, bespeurt\nmen, dat men haar niet meer zoo bemint als vroeger, hoewel men heel\nveel achting voor haar koestert. Dan komt plotseling een werkelijke\nliefde--en men is verloren!"\n\nLewin glimlachte.\n\n"Ja, verloren!" ging Oblonsky voort. "Maar wat nu te doen?"\n\n"Geen kalatsch stelen!"\n\nStipan Arkadiewitsch lachte luid.\n\n"O, gij moralist! Maar begrijp het wel: er zijn twee vrouwen; de eene\nstaat op haar recht en dat recht is uw liefde, die gij haar niet meer\ngeven kunt; de andere heeft alles opgeofferd en eischt niets. Wat te\ndoen? Hoe te handelen? Het is een verschrikkelijk drama!"\n\n"Als gij mijn oprechte meening hooren wilt, verneem dan, dat ik niet\nzien kan, dat hier een drama voor de hand ligt. Maar \'t is heel wel\nmogelijk, dat gij gelijk hebt; ik weet het niet."\n\n"Zie je," sprak Oblonsky, "gij zijt een man uit een stuk, dat dient tot\nje lof gezegd; maar ge hebt, daar je zelf een afgerond karakter zijt,\neen groot gebrek; ge wilt namelijk, dat ook het leven uit louter\nafgeronde en voltooide dingen bestaan zal en dat is waarlijk het\ngeval niet. Je ziet laag neer op elken ondergeschikten werkkring, en\nwaarom? Omdat ge wilt, dat middel en doel met elkander zullen strooken,\nen dat gaat niet. Gij wilt, dat de werkzaamheid van elk individu op\neen bepaald doel gericht zij, dat liefde, huwelijk en huiselijk leven\nsamengaan en dat is ook al weer niet het geval; de bekoorlijkheid\nvan het leven bestaat juist in de wisseling van licht en donker."\n\nLewin zuchtte zonder te antwoorden. Hij dacht aan zijn eigen\naangelegenheden en hoorde niet eens, wat Oblonsky sprak. Deze\nbespeurde dit. Beiden gevoelden dat, hoewel zij vrienden waren en te\nzamen gegeten hadden, wat hen nader tot elkander had moeten brengen,\nieder toch slechts aan zijn eigen zorgen dacht en zich weinig om die\nvan den ander bekommerde.\n\nHet was niet de eerste keer, dat Oblonsky de ondervinding opdeed,\ndat somwijlen na geeindigden maaltijd lichter verwijdering in plaats\nvan wederzijdsche toenadering plaats grijpt, en hij wist wat hem bij\nzulk een geval te doen stond.\n\n"De rekening!" riep hij en trad de belendende zaal binnen, waar hij\neen bekend officier aantrof, met wien hij zich terstond in een gesprek\nover een bekende tooneelspeelster en haar minnaar verdiepte.\n\nDit gesprek was voor Stipan een verlichting en ontspanning na het\nonderhoud met Lewin, die hem altijd tot een te groote geestelijke\ninspanning uitlokte.\n\nToen de Tartaar met de rekening ten bedrage van acht en twintig\nroebels, zonder drinkgeld, verscheen, lette Lewin er niet op, hoezeer\nde landbewoner anders geschrokken zijn zou van een rekening, die voor\nzijn deel alleen veertien roebels beliep; maar hij betaalde en reed\nnaar huis om zich te kleeden voor het bezoek bij de Tscherbatzky\'s,\nwaar zijn lot beslist zou worden.\n\n\n\n\n\nIX.\n\n\nPrinses Kitty Tscherbatzky was achttien jaar oud en had dezen winter\nhaar intrede in de wereld gedaan. Haar succes was grooter dan dat\nharer beide oudere zusters, zelfs grooter dan de vorstin-moeder\nverwacht had. Niet alleen, dat alle jonge heeren, die de Moskouer\nbals bezochten, haar het hof maakten, maar in dezen eersten winter\ndeden zich reeds twee goede partijen op: Lewin en zeer kort na diens\nvertrek graaf Wronsky.\n\nLewins optreden bij het begin van den winter, zijn veelvoudige bezoeken\nen zijn kennelijke neiging voor Kitty gaven aanleiding tot de eerste\nernstige gesprekken over Kitty\'s toekomst tusschen haar ouders, alsmede\ntot verschil van gevoelen tusschen vorst en vorstin. De vorst was\ngeheel op Lewins hand en wenschte voor Kitty niets beters; de vorstin\nechter bracht, met de aan vrouwen eigen manier om de eigenlijke vraag\nte ontduiken, daar tegen in, dat Lewin nog door niets getoond had\nernstige plannen te hebben, dat Kitty geen neiging voor hem toonde\nen zoo al meer. De hoofdzaak echter, dat zij voor haar dochter een\nbetere partij verwachtte, roerde zij niet aan, ook niet dat Lewin\nhaar niet bizonder aantrok en dat zij hem niet begreep.\n\nToen Lewin zoo plotseling vertrok, was de vorstin zeer verheugd en\nzeide zegevierend tot haar echtgenoot:\n\n"Ziet ge nu wel, dat ik gelijk had?"\n\nToen Wronsky verscheen, was haar vreugde nog grooter, terwijl zij in\nhaar meening versterkt werd, dat Kitty niet alleen een goede, maar\neen schitterende partij moest doen. Voor de moeder waren Lewin en\nWronsky niet op een lijn te stellen.--Bij den eersten mishaagde haar\nde eigenaardige ruwheid, waarmede hij zijn meening uit kon spreken;\nzijn stijfheid in gezelschap, die ze aan trots toeschreef, en zijn,\nnaar haar meening, onbeschaafde levenswijze op het land, waar hij\nzijn dagen sleet in den omgang met boeren en vee. Verder beviel het\nhaar niet, dat hij, ofschoon hij Kitty beminde, twee maanden lang bij\nhen in- en uitgegaan was en zich gedragen had, alsof hij nog op iets\nwachtte, of hij steeds overwoog, of het niet een al te groote eer voor\nKitty zijn zou als hij een aanzoek deed. Hij moest toch begrijpen,\ndat men niet in een huis, waar zich een volwassen jonge dame bevond,\nkon verkeeren, zonder zich te verklaren. En hij! zonder verklaring was\nhij plotseling vertrokken. "Gelukkig, dat hij zoo wenig aantrekkelijks\nheeft en dat hij Kitty onverschillig is," dacht de moeder.\n\nWronsky daarentegen beantwoordde aan al haar wenschen. Zeer\nrijk, beschaafd, voornaam, op het punt zich bij het hof een\nschitterende militaire carriere te veroveren; kortom een door en door\nbeminnenswaardig man. Men zou hem niet beter kunnen wenschen. Op alle\nbals maakte hij Kitty in het oog loopend het hof, danste met haar en\nbezocht regelmatig haar huis, zoodat men niet aan den ernst van zijn\nplannen kon twijfelen. Maar met dat al leefde de moeder den geheelen\nwinter in buitengewone onrust en opwinding.\n\nDe vorstin had voor dertig jaar door bemiddeling van een tante haar\nhuwelijk gesloten. De bruidegom, van wien men vooraf haarfijn alles\nwist, kwam om zijn bruid te monsteren en zich door haar te laten\nmonsteren. De bemiddelaarster bespeurde de wederzijds ontvangen\nindrukken en deelde ze aan beide partijen mede; die indrukken waren\naan beide zijden gunstig geweest. Toen was op een daarvoor bepaalden\ndag het aanzoek bij de ouders gedaan en aangenomen geworden. Dit was\nalles heel eenvoudig en gemakkelijk in zijn werk gegaan; zoo kwam\nhet de vorstin ten minste voor.\n\nMaar bij haar dochters deed zij de ervaring op, dat de schijnbaar\nzoo eenvoudige zaak, haar uit te huwelijken, in het geheel niet zoo\neenvoudig en gemakkelijk was. Wat al angsten had zij uitgestaan, wat\nal gedachten kwelden haar, wat een geld moest er uitgegeven en wat al\nzwarigheden moesten er bij haar echtgenoot uit den weg geruimd worden\nbij het huwelijk van haar beide oudste dochters Dar-a en Natalie! En\nnu bij de jongste moest al die angst, al die twijfel en nog grooter\nverschil met haar echtgenoot op nieuw doorgeworsteld worden.\n\nDe oude vorst was, even als alle vaders, zeer gevoelig ten opzichte van\nde eer en deugd zijner dochters. Hij was buitengewoon ijverzuchtig op\nhaar en bovenal op zijn lieveling Kitty. Telkens hield hij de vorstin\nvoor, dat zij haar dochter te veel compromitteerde. De vorstin was\ndaaraan, sedert de oudste dochters dezelfde phase waren ingetreden,\nreeds gewoon, maar nu gevoelde zij, dat de prikkelbaarheid van de\nvorst op dit punt meer grond had. Zij zag in, dat er den laatsten\ntijd zeer veel in de maatschappelijke zeden was veranderd en dat\nde plichten eener moeder zwaarder waren geworden. Zij zag, dat de\njonge meisjes van Kitty\'s leeftijd tot vereenigingen toetraden, aan\nallerlei leercursussen deel namen, zeer vrij met heeren omgingen,\nalleen uitreden, dat velen van haar geen buiging meer maakten, en wat\nhet ergst van alles was, zij waren stellig overtuigd, dat de keuze van\neen echtgenoot haar zaak en niet die der ouders was. "Nu trouwt men\nniet meer zoo als vroeger," dachten en spraken al die jonge meisjes\nen zelfs de ouderen van dagen stemden daarmede in. Zij kon echter van\nniemand te weten komen, hoe men dan wel trouwde. Het Fransche gebruik,\nwaarbij de ouders geheel over het lot der kinderen beslissen, werd niet\naangenomen, maar zelfs afgekeurd. De absolute vrijheid der Engelsche\njonge meisjes vond ook geen bijval en was in Russische kringen zelfs\ngeheel onbestaanbaar. De Oud-russische huwelijksbemiddeling vond\nmen afschuwelijk; ieder lachte er om en de vorstin lachte mede. Maar\nhoe er dan nu eigenlijk getrouwd worden moest, dat wist niemand te\nzeggen. Wanneer zij er met iemand over sprak, ontving zij slechts een\nantwoord: "Mijn lieve hemel! Men moet zich nu van den ouden tijd los\nmaken! De jonge lieden moeten elkander trouwen en wij ouden niet, dus\nmoeten wij het aan hen zelf overlaten het met elkander eens te worden."\n\nZij, die zelf geen dochters hadden, konden gemakkelijk zoo\nspreken. Maar de vorstin dacht er met bezorgdheid aan, dat haar\ndochter op iemand zou kunnen verlieven, die haar niet trouwen wilde\nof geen geschikt echtgenoot voor haar was, en hoe men haar ook aan\nhet verstand zocht te brengen, dat de jongelui in onzen tijd zelf hun\nleven moeten inrichten, zij kon daaraan evenmin gelooven, als dat er\neen tijd kon komen, dat pistolen en revolvers als geschikt speelgoed\nvoor vijfjarige kinderen beschouwd zouden worden.\n\nOm die reden verontrustte de vorstin zich meer om Kitty dan om haar\noudere zusters. Soms vreesde zij, dat Wronsky zich tevreden zou\nstellen met haar dochter het hof te maken. Zij bemerkte, dat deze\nhem beminde. Zij troostte zich met de gedachte, dat hij, als eerlijk\nman van goeden huize, zoo iets niet zou doen; maar tegelijkertijd\nachtte zij het, bij het tegenwoordige vrije verkeer, heel gemakkelijk\neen jong meisje het hoofd op hol te brengen, terwijl zij wist, dat\nde heeren buitendien zoo iets zeer licht plachten op te nemen. De\nlaatste week had Kitty haar moeder een gesprek met Wronsky onder de\nmazurka medegedeeld en dat had haar gedeeltelijk, hoewel niet geheel,\ngerust gesteld. Wronsky had tot Kitty gezegd, dat hij en zijn broeder,\nbeiden, zoozeer gewoon waren zich in alles naar hun moeder te schikken,\ndat zij nooit een belangrijk besluit zouden nemen zonder eerst haar\nte raadplegen....\n\n"En nu zie ik, als een bizonder geluk, de komst mijner moeder uit\nPetersburg te gemoet," had hij gezegd.\n\nKitty had dit verteld zonder eenige beteekenis aan die woorden te\nhechten. De moeder begreep dit echter anders. Zij wist nu, dat de\noude dame van dag tot dag verwacht werd; zij wist, dat zij zich in de\nkeus van haar zoon zou verheugen, maar het kwam haar zonderling voor,\ndat hij uit vrees van zijn moeder te beleedigen geen aanzoek durfde\ndoen. Zij wenschte evenwel dit huwelijk, dat haar van al die zorgen\nzou ontheffen, al te zeer om er niet het beste van te gelooven.\n\nHeden echter had Lewins komst haar onrust vermeerderd. Zij vreesde,\ndat haar dochter, die een tijdlang eenige neiging voor Lewin scheen\ngekoesterd te hebben, Wronsky door de groote nauwgezetheid van geweten\nmocht afwijzen. Lewins komst kon dus heel gemakkelijk de zaak in de\nwar brengen of vertragen, die anders spoedig tot zulk een goed einde\nzou kunnen komen.\n\n"Is hij reeds lang hier?" vroeg de vorstin, toen zij te huis waren.\n\n"Eerst sinds vandaag, mama."\n\n"Ik moet je dit nog eens zeggen," begon de vorstin, maar haar sterk\nbewogen gelaat verried Kitty, wat er zou volgen, en vol vuur haar\nmoeder in de rede vallend zeide zij:\n\n"Mama, mama, ach, spreek daar als het u blieft niet van!--ik weet,\nik weet alles!"\n\nZij beminde Wronsky, beminde zooals zij nooit bemind had en nooit\nweer zou beminnen, en zij wist, dat haar moeder ten zijnen gunste\nzou spreken. Dat was haar juist onaangenaam. Ofschoon dezelfde wensch\nhaar bezielde, krenkten haar de beweegredenen harer moeder.\n\n"Ik wil maar zeggen, dat als men iemand hoop heeft gegeven...."\n\n"Mama, mijn lieve, beste mama, ach, zeg toch in \'s hemels naam\nniets meer!"\n\n"Ik zal zwijgen." zeide de moeder, die de oogen harer dochter met\ntranen zag gevuld. "Een enkel woord slechts, mijn duifje; gij hebt\nmij beloofd voor mij geen geheimen te hebben, niet waar?"\n\n"Ja, nooit mama!" antwoordde Kitty blozend en zag haar moeder recht in\nhet gelaat. "Nu heb ik echter nog niets te zeggen. Ik ... ik ... al\nwilde ik het ook, ik zou waarlijk niet weten wat en hoe.... Ik weet\nniets...."\n\n"Neen, deze oogen kunnen niet liegen," dacht de moeder en glimlachte\nover haar geluk en haar opgewondenheid.\n\nKitty had den ganschen middag tot den avond een gevoel als een jong\nsoldaat voor den veldslag. Haar hart klopte heftig en zij kon haar\ngedachten nergens bij bepalen. Zij gevoelde, dat deze avond, waarop\nzij voor het eerst tegenover die beiden zou staan, beslissend voor\nhaar zijn moest. Zij stelde zich die beiden telkens voor den geest, nu\neens afzonderlijk, dan weer te zamen. Op het verleden terug blikkend,\nverwijlde zij met stil genoegen bij de herinnering aan haar omgang\nmet Lewin; diens vriendschap voor haar gestorven broeder verleende\naan die herinnering een dichterlijke bekoorlijkheid; het viel haar\nlicht en zij vond het bovendien aangenaam aan Lewin te denken. Stelde\nzij zich Wronsky voor, dan lag in die voorstelling iets verstorends\nen verwards; maar dat lag aan haar zelf, meende zij, want hij was\neen geposeerd man van de wereld, eenvoudig en openhartig.--Bij de\ngedachte aan de toekomst stelde zij zich die met Wronsky bekoorlijk,\nschitterend, veelbelovend, als een leven rijk aan poezie voor; met\nLewin daarentegen als minder vroolijk, als nevelig en onbestemd.\n\nToen zij om acht uur het salon binnen trad, werd "Constantin Dimitrisch\nLewin" aangediend.\n\n"Is het dan toch werkelijk zoo!" dacht Kitty en het bloed stroomde\nhaar naar het hart. Zij schrok toen ze haar eigen bleek gelaat in\nden spiegel zag. Nu wist zij bepaald dat hij zoo vroeg was gekomen\nom haar alleen te treffen en zijn aanzoek te doen.\n\nVoor het eerst beschouwde zij deze aangelegenheid in een ander\nlicht. Nu eerst besefte zij, dat de vraag, met wien zij gelukkig\nkon zijn en wie ze zou beminnen, niet haar alleen aanging, en dat\nzij op het punt stond iemand, die zij werkelijk genegen was, te\nbeleedigen. Waarom? Omdat hij, de goede man, haar beminde; maar wat\nwas er aan te doen? Het was noodzakelijk, het moest zoo zijn.\n\n"Mijn God, moet ik het hem dan zelf zeggen?" dacht zij. "Wat moet\nik dan zeggen? Ik kan hem toch onmogelijk vertellen, dat ik niet van\nhem houd, dat zou een onwaarheid zijn! Of dat ik een ander bemin? Hoe\nzou ik dat kunnen doen? Ik ga weg."\n\nZij trad naar de deur, daar hoorde zij zijn schreden.\n\n"Neen, dat is niet eerlijk! Waarvoor zou ik vreezen?--Er kome wat\nwil.--Ik zeg de waarheid.--Daar is hij!" sprak zij tot zich zelf en\nzag zijn krachtige gestalte en schitterende oogen. Zij zag hem met\nopen, hartelijken blik aan en stak hem de hand toe.\n\n"Ik kom zeker niet op den rechten tijd, zeker iets te vroeg!" sprak\nhij, terwijl hij zijn blik door het ledige salon liet gaan.\n\n"O neen!" antwoordde Kitty en zette zich aan de tafel.\n\n"Ik wenschte u juist alleen te treffen," begon hij, zonder plaats te\nnemen of haar aan te zien, om den moed niet te verliezen.\n\n"Mama komt terstond. Zij was gisteren zeer moede...." Zij sprak\nzonder te weten wat en wendde haar om genade smeekende blikken niet\nvan hem af.\n\nHij zag haar aan, bloosde en zweeg.\n\n"Ik zeide u, dat ik niet wist, hoe lang ik hier zou blijven, dat het\nvan u af zou hangen."\n\nZij liet het hoofd al dieper en dieper zinken en wist niet wat ze\nzou antwoorden op hetgeen nu zou komen.\n\n"Dat het van u zou afhangen," herhaalde hij, "ik meen--ik wilde zeggen,\nik ben daarom gekomen ... om ... mijn vrouw te worden!" stotterde hij\nen wist zelf niet wat hij sprak, maar gevoelde, dat het zwaarste nu\nwas gesproken. Hij hield op en zag haar aan.\n\nHaar boezem zwoegde, zij zag niet op, een gelukkig gevoel doorstroomde\nhaar ziel; zij had niet verwacht, dat de bekentenis zijner liefde\nzulk een sterken indruk op haar zou kunnen maken. Dat duurde echter\nslechts een oogenblik, zij dacht aan Wronsky. Zij hief haar heldere,\ntrouwhartige oogen tot hem op, en toen zij zijn wanhopig gelaat zag,\nzeide zij snel:\n\n"Dat kan niet zijn ... vergeef mij!"\n\nEen oogenblik te voren ... hoe na stond zij hem toen, zij was het\nlichtpunt van zijn leven, en nu plotseling zoo vreemd, zoo eindeloos\nver van hem verwijderd!\n\n"Het kon ook niet anders," zeide hij zonder haar aan te zien. Hij\nboog en wilde zich verwijderen.\n\n\n\n\n\nX.\n\nOp dat oogenblik trad de vorstin het salon binnen. Haar gelaat betrok,\ntoen zij die beiden alleen aantrof en hun verstoorde gezichten. Lewin\nboog zwijgend; ook Kitty zweeg zonder op te zien.\n\n"Godlof! zij heeft hem bedankt!" dacht de moeder en haar gelaat\nverhelderde en plooide zich tot het stereotype lachje, waarmede zij\nelken Donderdag haar gasten placht te ontvangen. Zij nam plaats en\nknoopte met Lewin een gesprek aan over het buitenleven. Ook hij was\ngaan zitten in afwachting van de komende gasten, om zich dan onbemerkt\nte verwijderen.\n\nNa eenige minuten trad een vriendin van Kitty binnen, de sedert\nden vorigen winter gehuwde gravin Nordston. Zij was een magere,\ngele, zwartoogige, ziekelijke en zenuwachtige vrouw. Zij droeg Kitty\nhartelijke genegenheid toe en was trotsch op haar. Haar neiging voor\nKitty drukte zich in den wensch uit deze met Wronsky getrouwd te\nzien. Zij had Lewin, die zij bij het begin van den winter dikwijls bij\nKitty had aangetroffen, nooit mogen lijden. Haar lievelingsbezigheid\nwas hem in Kitty\'s bijzijn belachelijk te maken. Zij had het goed\ngetroffen, want Lewin beantwoordde haar gevoel van afkeer en verachtte\nhaar om hetgeen zij voor iets bizonders hield en waarop zij zich veel\nliet voorstaan: haar zenuwachtigheid en ziekelijke fijngevoeligheid,\nhaar tegenzin in en haar onverschilligheid voor alles wat naar\nnatuur zweemde en zich niet tot de stijve vormen der samenleving liet\ndwingen. De verhouding tusschen Lewin en gravin Nordston, overigens\nverstandige en goede menschen, was zoo gespannen geworden, dat zij\nelkander van ganscher harte verachtten, zoozeer, dat zij niet eens\nmeer met elkander konden omgaan zonder zich de een door den ander\nbeleedigd te gevoelen.\n\nGravin Nordston schoot terstond op Lewin toe.\n\n"Aha, Constantin Dimitritsch! Weer in ons Babel teruggekeerd!" sprak\nzij en stak hem haar kleine, gele hand toe. "Heeft Babel zich bekeerd,\nof heeft Babel u ook bedorven?" voegde zij er, Kitty aanziende,\nmet een schalksch lachje bij.\n\n"Het is voor mij een groote eer, dat u mijn woorden zoo goed onthoudt,"\nantwoordde Lewin, die den tijd had gehad zich te beheerschen en\nterstond zijn gewonen vijandelijk schertsenden toon tegen de gravin\naansloeg. "Zij maken voorzeker een diepen indruk op u."\n\n"O zeker! ik schrijf ze alle op. Hebt ge weer schaatsengereden\nKitty?" en zij begon met deze een gesprek aan te knoopen.\n\nLewin wilde opstaan en vertrekken. Hoe onvoegzaam dit zijn mocht,\nhij wilde zich toch liever aan een onwellevendheid schuldig maken,\ndan den geheelen avond daar blijven om te zien, hoe Kitty gekweld\nwerd, wanneer haar blik somwijlen op hem vallen moest of als zij\ntrachte zijn blik te vermijden. Hij wilde dus opstaan, maar de vorstin\nbemerkte ongelukkig zijn verlegenheid en wendde zich tot hem.\n\n"Hoe lang blijft u te Moskou? U heeft zeker veel voor de semstwo te\ndoen en kunt daarom niet lang wegblijven?"\n\n"Neen, vorstin, ik heb niets meer met de semstwo te maken en ben\nslechts voor een paar dagen hierheen gekomen."\n\n"Hij heeft iets bizonders," dacht gravin Nordston, terwijl zij zijn\nernstig, streng gelaat scherper opnam. "Hij komt vandaag niet eens\nmet zijn gewone redeneeringen voor den dag, maar ik wil hem er weer\nopbrengen. Ik houd er dol veel van, hem in Kitty\'s bijzijn bespottelijk\nte maken, en dat wil ik ook."--"Constantin Dimitritsch"--zoo sprak\nzij hem aan, "och, wil zoo goed zijn mij iets te verklaren. Het is\nu zeker bekend, dat de gezamenlijke boeren op ons landgoed in het\ngouvernement Kaluga, vrouwen zoowel als mannen, alles wat zij bezaten\nverdronken hebben en ons niets betalen--hoe komt dat eigenlijk? U\nprijst de boeren toch altijd zoo...."\n\nOp dat oogenblik trad een nieuwe gast, een dame, binnen en Lewin\nstond op. "Excuseer mij, gravin," sprak hij, "ik kan u daar niets\nvan zeggen." Zich omwendende werd hij achter de dame een officier\ngewaar.--"Dat zal zeker Wronsky zijn," dacht hij en om zich daarvan\nte overtuigen zag hij Kitty aan.\n\nZij had Wronsky ook bemerkt en zag dadelijk naar Lewin om.--Haar\nonwillekeurig opflikkerende oogen ontmoetten zijn treurige blikken. Hij\nwerd overtuigd, dat zij dien man beminde en dat zoo zeker, alsof zij\nhet hem met woorden had gezegd. Wat was hij voor een man? Of hij goed\ndeed of niet, nu moest hij blijven; hij wilde den man kennen, dien\nzij beminde. Er zijn menschen, die, als zij een gelukkigen mededinger\nzien, dadelijk gereed zijn niets goeds in hem te willen opmerken en\nalleen de slechte eigenschappen zien; er zijn daarentegen ook anderen,\ndie in hun meer begunstigde mededingers alleen die hoedanigheden\nwenschen te leeren kennen, waardoor zij zelf uit het veld geslagen\nzijn en zij zoeken, met de felste smart in eigen boezem, alleen het\ngoede in hem. Lewin behoorde tot deze laatsten. Het viel hem ook\nniet moeilijk in Wronsky iets goeds en aantrekkelijks te vinden;\nhet sprong hem terstond in het oog.\n\nWronsky was van middelbare grootte, krachtig gebouwd en had donker\nhaar; zijn gelaat was innemend en goedhartig en had een kalme en\nvaste uitdrukking. Alles wat aan hem was, van het kort gesneden haar\nen de gladgeschoren kin tot aan de wijde, fonkelnieuwe uniform, was\neenvoudig en daarbij gedistingueerd.--Eerst trad hij op de vorstin toe,\ndaarna op Kitty.\n\nTerwijl hij naderde, glinsterden zijn oogen teeder en met een\nnauwelijks merkbaar, gelukkig en, zooals het Lewin toescheen,\nbescheiden triomfeerend lachje boog hij eerbiedig voor haar en\nstak haar zijn korte, breede hand toe. Naar alle zijden groetend en\nschertsend, nam hij plaats, zonder Lewin, die van zijn kant geen oog\nvan hem afhield, een enkele maal aan te zien.\n\n"Mag ik het genoegen hebben u aan elkander voor te stellen," sprak\nde vorstin en wees op Lewin. "Constantin Dimitritsch Lewin en graaf\nAlexei Wassilitsch Wronsky."\n\nWronsky stond op en drukte Lewin een oogenblik de hand.\n\n"Ik geloof, dat wij dezen winter eens in elkanders gezelschap zouden\ngedineerd hebben, maar toen waart gij geheel onverwachts naar buiten\nterug gekeerd."\n\n"Constantin Dimitritsch haat de stad en ook ons stadbewoners," viel\ngravin Nordston in.\n\n"Mijn woorden hebben klaarblijkelijk een diepen indruk op u gemaakt,\nwant u onthoudt ze zeer goed," antwoordde Lewin, en daar hij zich\nterstond herinnerde pas iets dergelijks gezegd te hebben, bloosde hij.\n\nWronsky zag van Lewin naar de gravin en glimlachte.\n\n"Woont u altijd buiten?" vroeg hij. "Mij dunkt, dat het daar \'s\nwinters erg vervelend zijn moet."\n\n"Niet wanneer men er zijn werkkring heeft, en met zich zelf alleen\nte zijn is ook niet vervelend," antwoordde Lewin stroef.\n\n"Ik dweep met het landleven," hernam Wronsky en deed alsof hij den\nstroeven toon niet opgemerkt had.\n\n"Ik hoop echter, graaf, dat gij er niet toe besluiten zult u voor\naltijd op het land terug te trekken," sprak gravin Nordston.\n\n"Dat weet ik niet, lang heb ik er nog nooit vertoefd, maar ik houd\nveel van het buitenleven. Ik heb nog nooit zoo\'n sterk verlangen naar\neen Russisch dorp met zijn sneeuwschoenen en boeren gehad, als toen\nik een winter met mijn moeder te Nizza doorbracht. Gij moet weten,\ndat Nizza op zich zelf zeer vervelend is; ook Napels en Sorrente\nkunnen slechts voor korten tijd boeien, zij zijn...."\n\nHier bemerkte hij, dat gravin Nordston iets wilde zeggen, zweeg daarom\nen wijdde haar al zijn aandacht.\n\nHet gesprek stokte geen oogenblik, zoodat de vorstin, die voor het\ngeval dat het discours verflauwde, altijd twee stuks grof geschut\nin reserve hield, namelijk de classieke en practische vorming en\nden algemeenen dienstplicht, die zij nu echter niet behoefde te\nlaten aanrukken, terwijl gravin Nordston geen gelegenheid had Lewin\nte plagen.\n\nLewin wilde en kon geen deel nemen aan het algemeen gesprek. Ieder\noogenblik zeide hij tot zich zelf: "Nu zal ik gaan;" en toch ging\nhij niet, daar hij steeds nog op iets wachtte.\n\nHet gesprek kwam nu op tafeldans en klopgeesten, gravin Nordston, die\naan spiritisme geloofde, verhaalde wonderen, die zij gezien zou hebben.\n\n"Mijn waarde gravin! Ik heb nog nooit iets bovennatuurlijks gezien,\nofschoon ik het overal zoek!" sprak Wronsky lachend.\n\n"Goed dan, aanstaanden Zondagavond. Maar gij, Constantin Lewin,\ngelooft gij er aan?" vroeg zij.\n\n"Waarom doet u mij die vraag? U kent mijn antwoord."\n\n"Ik zou zoo gaarne uw meening hooren."\n\n"Mijn meening is, dat deze zoogenaamde dansende tafels het bewijs\nleveren, dat de zoogenaamde beschaafde wereld niets hooger staat dan\nde boeren. Deze gelooven aan het booze oog en aan hekserij en wij...."\n\n"U gelooft het dus niet?"\n\n"Ik kan er niet aan gelooven, gravin!"\n\n"Maar wanneer ik het nu zelf gezien heb?"\n\n"De boerinnen willen ook den huisgeest gezien hebben."\n\n"U meent dus, dat ik onwaarheid heb gesproken?" vroeg zij gedwongen\nlachend.\n\n"Neen, Mascha! dat niet, Constantin Dimitritsch zegt slechts, dat\nhij er niet aan gelooven kan," sprak Kitty voor Lewin blozend. Lewin\nbemerkte dit, het wond hem nog meer op en hij wilde antwoorden. Wronsky\nkwam echter met zijn gullen en vroolijken lach dit gesprek, dat\ngevaarlijk dreigde te worden, te hulp.\n\n"Sluit gij dan alle mogelijkheid buiten?" vroeg hij. "Waarom dan\ntoch? Wij nemen toch het voorhanden zijn van eene electrische kracht\naan, die wij ook niet kennen. Zou er dan ook nog geen andere kracht\nzijn kunnen, die ons nog geheel onbekend is?"\n\n"Toen men de electriciteit het eerst waarnam," antwoordde Lewin met\nvuur, "bemerkte men haar als een buitengewoon verschijnsel en eeuwen\nmoesten er over heengaan, voor zij in de practijk werd aangewend."\n\nWronsky volgde Lewins woorden met opmerkzaamheid en nam daarbij,\nvolgens zijn gewoonte, het air aan van iemand, die heel veel belang\nin de zaak stelde.\n\n"Ja, en nu beweren de spiritisten van onzen tijd, dat er een kracht\nbestaat, die zij wel is waar niet kennen, maar die onder bepaalde\ngegevens werkzaam wordt, en dat het de zaak der geleerden is, die\nkracht in haar verschijnselen na te sporen. Ik zie waarlijk niet in,\nwaarom zulk een kracht niet voorhanden zou zijn, wanneer...."\n\n"Daarom niet," viel Lewin in, "omdat bij de electriciteit telkens, als\nbij voorbeeld wol op hars gewreven wordt, die kracht zich vertoont;\nbij het spiritisme komt ze niet bij elk experiment te voorschijn,\nen daarom is het geen natuurlijke kracht."\n\nDaar Wronsky waarschijnlijk gevoelde, dat het gesprek een voor\nhet salon te ernstige wending nam, trachtte hij het onderwerp te\nveranderen, glimlachte en sprak tot de gravin: "Laat ons de proef\neens nemen."\n\nMaar Lewin moest eerst zijn gedachten geheel uitspreken: "Ik houd\nhet er voor, dat het een nuttelooze poging van de spiritisten\nis, hun wonderen door het bestaan van een nieuwe kracht te willen\nverklaren. Zij spreken van een geestelijke kracht en willen die door\neen stoffelijke werking bewijzen...."\n\nAllen wachtten er op, dat hij uitgesproken zou hebben, en hij\ngevoelde dat.\n\n"En ik houd het er voor," sprak gravin Nordston, "dat u een\nvoortreffelijk medium zou zijn, daar u zoo licht in vuur geraakt."\n\nLewin opende den mond om te antwoorden, doch zweeg en bloosde.\n\n"Kom, laat ons beginnen, prinses! Willen wij het eens met een tafel\nprobeeren?" sprak Wronsky. "U heeft er toch niets tegen, vorstin?" Hij\nstond op en zag naar een kleine tafel om.\n\nKitty ging nu een tafel halen. Toen zij Lewin voorbij kwam, ontmoetten\nhun oogen elkander. Zij had innig medelijden met hem, te meer daar\nzij zelf aan zijn ongeluk schuld droeg.\n\n"Als er vergiffenis mogelijk is, vergeef mij dan," smeekte haar\nblik. "Ik haat allen, ook u en mij," antwoordde zijn sombere blik,\nen hij greep naar zijn hoed.\n\nNog was het hem niet vergund te vertrekken. Nauwelijks hadden de\nanderen zich om het tafeltje geschikt, of de vorst trad binnen en\nwendde zich, nadat hij de dames gegroet had, terstond tot Lewin.\n\n"Aha!" sprak hij verheugd, "sedert wanneer is u hier? \'t Doet mij\nrecht veel genoegen je te zien!"\n\nDe oude vorst sprak Lewin nu eens met u, dan weer met je aan. Hij\nomhelsde hem en lette, terwijl hij met hem sprak, volstrekt niet op\nWronsky, die opgestaan was en rustig wachtte tot de vorst zich tot\nhem zou wenden.\n\nKitty gevoelde, hoezeer die hartelijkheid van haar vader Lewin na\nhet voorgevallene moest drukken; zij bemerkte, hoe koel haar vader\neindelijk Wronsky\'s groet beantwoordde en hoe deze hem met goedhartigen\ntwijfel aanzag, zich kennelijk moeite gevend te begrijpen, waarom\nvorst Tscherbatzky zoo onvriendelijk jegens hem was gezind en dit\ntoch niet begrijpend. Zij werd rood en plotseling gevoelde het geheele\ngezelschap zich gedrukt.\n\n"Vorst! wees zoo goed Constantin Dimitritsch aan ons over te laten,\nwij willen hier een proef nemen," zeide gravin Nordston.\n\n"Welk een proef?--Tafeldans?--Neem mij niet kwalijk, heeren en\ndames, volgens mijn bescheiden meening is het ringspel nog veel\ninteressanter," sprak de oude vorst, den blik op Wronsky gevestigd,\ndaar hij giste, dat het van hem was uitgegaan. "In het ringspel ligt\nten minste nog eenige zin!"\n\nWronsky zag met zijn rustige oogen den vorst verwonderd aan en wendde\nzich daarop met een nauwelijks merkbaar lachje tot gravin Nordston\nom met haar te spreken over het bal, dat de volgende week ophanden was.\n\n"Ik hoop, dat u daar ook zijn zal," zeide hij tot Kitty.\n\nZoodra de vorst zich van hem afgewend had, was Lewin ongemerkt weg\ngegaan; de laatste indruk, dien hij van dezen avond mede nam, was\nhet gelukkig lachend gelaat van Kitty, die Wronsky\'s vraag omtrent\nhet bal juist beantwoordde.\n\nNa afloop der soiree deelde Kitty haar moeder het gesprek met Lewin\nmede, en ondanks haar medegevoel voor hem, verheugde het haar toch,\ndat hij zijn aanzoek had gedaan. Zij twijfelde er volstrekt niet\naan, of zij had goed gehandeld en toch kon zij, toen zij zich ter\nruste legde, den slaap niet vatten. Zij zag nog steeds de sombere\nuitdrukking van Lewins gelaat, de opgetrokken wenkbrauwen, waaronder\nde goedige oogen zoo treurig en somber blikten, toen hij haar en\nWronsky gadesloeg. Maar terstond dacht zij er aan, voor wien zij hem\nhad afgewezen. Zij stelde zich Wronsky\'s mannelijk, flink gelaat voor;\ndie edele rust, die in alles doorstralende goedhartigheid. Zij dacht\naan zijn liefde voor haar en haar hart werd weer vroolijk; met een\ngelukkig lachje zonk zij in de kussens neder.\n\n"Het doet mij zoo innig, innig leed! Maar wat kan ik er aan doen? Ik\nheb geen schuld," drong zij zich zelf op; maar een inwendige stem zeide\nhet haar anders. Of het haar speet, hem ooit hoop gegeven dan wel hem\nte hebben afgewezen, dat werd haar zelf niet recht duidelijk. En toch\nvergalde dezen twijfel haar geluk.\n\n"God zij mij genadig, God zij mij genadig [3]!" bad zij, voor zij\ninsliep.\n\nTerzelfder tijd had in het kleine kabinet van den vorst tusschen\nde beide ouders een der in den laatsten tijd veelvuldig voorkomende\nscenes plaats over de toekomst hunner jongste dochter.\n\n"Wat!" riep de vorst uit, terwijl hij druk gesticuleerde en zich\nstijf in zijn pels wikkelde. "Wat? Dat is het, dat gij geen fierheid\nen waardigheid meer bezit! Dat gij uw dochter van schaamte zult doen\nblozen en haar met je nietswaardige en dwaze koppelarij te gronde\nzult richten."\n\n"Maar wat heb ik dan in \'s hemels naam gedaan?" vroeg de vorstin\nsnikkend.\n\nGelukkig en tevreden was zij na het gesprek met Kitty tot haar\nechtgenoot gekomen en, al had zij ook geen plan hem over het aanzoek\nvan Lewin en Kitty\'s weigering te spreken, zij had hem toch te kennen\ngegeven, dat de zaak met Wronsky zoo goed als beklonken was en na de\nkomst zijner moeder tot een goed einde zou worden gebracht. Bij deze\nwoorden werd de vorst rood van toorn en begon op een ongepaste wijze\nzijn opmerkingen uit te stooten.\n\n"Wat ge gedaan hebt? Ten eerste hebt ge een vrijer gelokt en heel\nMoskou zal daar met recht schande van spreken! Wil je partijtjes geven,\ndan moet je alle, niet alleen begunstigde vrijers verzoeken. Roep\nmijnentwege al die melkmuilen binnen en laat ze dansen, maar lok niet,\nzooals gij tegenwoordig doet, enkele vrijers om ze aan elkander te\nkoppelen! Dat staat mij verschrikkelijk tegen. En nu hebt ge het\ndoel bereikt. Ge hebt het meisje het hoofd op hol gebracht! En deze\nLewin is duizendmaal beter! Zulke Petersburger kwasten worden op de\nmachine gemaakt, zijn allen op een leest geschoeid en op de keper\nbeschouwd niets waard. En al ware hij ook een prins van den bloede,\nmijn dochter heeft hem niet noodig."\n\n"Ik zie wel, dat, als ik naar je woorden wilde luisteren, we onze\ndochter nooit zouden uithuwelijken; dan was het maar beter naar ons\nlandgoed te vertrekken."\n\n"Dat was ook oneindig veel beter."\n\n"Gij doet alsof ik om zijn gunst gebedeld heb! Ik heb er niets voor\ngedaan, hoor! Hij is een buitengewoon aangenaam jongmensch, hij heeft\nliefde voor haar opgevat en, zoo het schijnt, zij ook voor hem...."\n\n"Ja, zoo schijnt het je toe! En als zij nu eens werkelijk op hem\nverliefd was en hij evenmin aan trouwen denkt als ik?... O! dat\nmijn oude oogen dat lijdelijk moeten aanzien! Ach, spiritisme! Ach,\nspiritisme! Ach, Nizza! Ach, op het bal!" en bij elk woord maakte de\nvorst een beweging en bootste zijn vrouw na. "En als wij nu Katinka\'s\nongeluk hebben voltooid, als zij er zich iets van in \'t hoofd zet?..."\n\n"Waarom denk je dat, waarom kunt ge zoo iets gelooven...."\n\n"Ik geloof niet, ik weet het. Daarvoor hebben wij onze oogen en\ngij vrouwen zijt met blindheid geslagen. Ik zie daar een man, die\nernstige plannen heeft, en dat is Lewin; en ik zie ook een papegaai,\nals dezen hansworst, die zich slechts wil amuseeren!"\n\n"Ach, dat is alles maar verbeelding van je."\n\n"Gij zult er nog eens aan denken, maar te laat, even als met onze\nDaschninka...."\n\n"Nu goed! goed! we willen er niet meer over spreken," viel de vorstin\nhem in de rede, terwijl ze aan de arme Dolly dacht.\n\n"Zeer wel! En nu goeden nacht!"\n\nNadat zij elkander het teeken des kruises gegeven en gekust hadden,\nscheidden de echtgenooten, terwijl ieder hunner besefte, dat hij bij\nzijn eigen meening volhardde.\n\nDe vorstin was te voren vast overtuigd geweest, dat deze avond over\nKitty\'s lot zou beslist hebben en er aan Wronsky\'s plannen niet meer\nviel te twijfelen; maar de woorden van haar echtgenoot hadden haar\neenigszins in verwarring gebracht. In haar eigen vertrek teruggekeerd,\nherhaalde zij, eenige malen: "God zij mij genadig, God zij mij genadig,\nGod zij mij genadig!"\n\n\n\n\n\nXI.\n\nWronsky had nooit een eigenlijk familieleven leeren kennen. Zijn moeder\nhad van haar jeugd af in de wereld geschitterd en had gedurende haar\nhuwelijk en vooral na dien tijd vele romans doorleefd die algemeen\nbekend waren. Hij kon zich zijn vader ternauwernood herinneren. Hij\nwas in het pagecorps opgevoed, en daaruit ontslagen, trad hij\nterstond als jong, schitterend luitenant in den kring der Petersburger\nofficieren. Hoewel hij nu en dan de Petersburger groote wereld bezocht,\nhad hij al zijn liaisons daarbuiten in demi-monde aangeknoopt.\n\nNa dit weelderig en grof zinnelijk leven te Petersburg, leerde hij\nte Moskou voor het eerst de bekoorlijkheid van den omgang kennen met\neen lief, onschuldig meisje van goede huize, dat hem genegenheid\ntoedroeg. Het viel hem volstrekt niet in, dat er in zijn houding\ntegenover Kitty iets onbehoorlijks lag. Op de bals danste hij meestal\nmet haar, hij bezocht haar huis, sprak met haar, wat men gewoonlijk in\ngezelschap spreekt: allerlei onzin, waar hij onwillekeurig beteekenis\nin legde. Niettegenstaande hij niets tegen haar gesproken had, wat\nhij niet in het bijzijn van anderen had kunnen zeggen, gevoelde hij\ntoch, dat zij zich al meer en meer van hem afhankelijk maakte, en hoe\nmeer hij dit besefte, des te aangenamer werd het hem, en zijn gevoel\nvoor haar nam toe in teederheid. Hij besefte niet, dat zijn gedrag\ntegenover haar een bepaalden naam had, dat het de verleiding van een\njong meisje was zonder het plan haar te huwen, en dat deze manier van\nhandelen een der vele slechte gewoonten was van zulke schitterende\ndandies als hij. Hij hield zich voor den eerste, die zulk een genoegen\nhad uitgevonden en verheugde zich over die ontdekking.\n\nIndien hij had kunnen hooren, wat de vorst en de vorstin dienzelfden\navond bespraken, indien hij zich op het standpunt der familie had\nkunnen verplaatsen en vernemen, dat Kitty ongelukkig zou worden, indien\nhij haar niet wilde huwen, dan zou hij zich zeer hebben verwonderd\nen het volstrekt niet hebben geloofd. Hij kon niet gelooven, dat\ndie omgang, die hem en vooral haar zulk een heerlijk genot bereidde,\nslecht zou kunnen zijn, en nog minder zou hij hebben geloofd, dat hij\nverplicht was haar te huwen. De gedachte te trouwen was hem nog nooit\nin den zin gekomen. Niet alleen omdat hij heel weinig van huiselijk\nleven hield, maar voornamelijk omdat hij, volgens de beschouwing van\nde wereld der ongehuwde heeren, waarin hij verkeerde, een gehuwd\nman een bizonder vijandig en bovenal een eenigszins belachelijk\nwezen vond. En toch gevoelde Wronsky, toen hij \'s avonds het huis\nder Tscherbatzky\'s verliet, dat de geheime sympathische band, die\ntusschen Kitty en hem bestond, dien avond zoo vast aangesnoerd was,\ndat er iets gedaan moest worden; het was hem echter niet duidelijk wat.\n\n"Dat is juist zoo bekoorlijk," dacht hij bij het huiswaarts gaan,\nterwijl hij na een bezoek bij de Tscherbatzky\'s, zooals altijd, een\ngevoel van reinheid en frischheid medenam (dat zeker ten deele daaraan\ntoe te schrijven was, dat hij niet gerookt had); "dat is juist zoo\nbekoorlijk, dat zij noch ik iets gezegd hebben en wij elkander door\nde stille taal der oogen en alleen door den klank der stem zoo goed\nbegrijpen, dat zij heden duidelijker dan ooit bekend heeft mij te\nbeminnen. En hoe betooverend natuurlijk en vertrouwelijk is zij! Ik\ngevoel mij zelf beter, reiner; ik gevoel, dat ik een hart heb en\ndat er iets goeds in mij woont. Die zachte, minnende oogen!"--Toen\noverlegde hij, hoe het best den avond te besluiten. "Naar de club? Een\npartij besique? Champagne met Ignatoff? Neen--Chateau des fleurs? Daar\nvind ik Oblonsky--Couplet en cancan? Neen, dat is te vervelend. Naar\nhaar? Neen, daar ga ik vandaag in geen geval heen! Daarom houd ik\nzooveel van de Tscherbatzky\'s, omdat ik er zelf beter word. Ik ga\nnaar huis."\n\nHij ging rechtstreeks naar zijn kamer bij Dussot, liet zijn avondeten\nboven brengen en lag spoedig, zooals altijd, in een diepen en gezonden\nslaap gedompeld.\n\nDen anderen dag, \'s morgens om elf uur, reed Wronsky naar het\nPetersburger station om zijn moeder op te wachten. De eerste, dien\nhij ontmoette, was Oblonsky die zijn zuster Anna afhaalde.\n\n"Zoo, Doorluchtigheid! Wien wacht je hier toch op," riep Oblonsky\nhem te gemoet.\n\n"Mijn moeder!" antwoordde Wronsky lachend, drukte hem de hand en ging\nmet hem de breede trappen op. "Zij komt van Petersburg."\n\n"Ik heb gisteren tot twee uur op je gewacht. Waar ben je toch van de\nTscherbatzky\'s heen gereden?"\n\n"Naar huis. Ik moet bekennen, dat ik me gisteravond zoo wel gevoelde,\ndat ik geen lust had ergens anders heen te gaan."\n\n\n\t"Aan het brandmerk herken ik het moedige ros,\n\tEen verliefden knaap aan zijn oogen,"\n\n\ndeclameerde Stipan weer even als vroeger voor Lewin.\n\nWronsky sprak hem niet tegen, maar veranderde terstond van gesprek.\n\n"Wien verwacht gij dan?" vroeg hij.\n\n"Ik? Een mooie jonge vrouw."\n\n"Ei, ei."\n\n"Honny soit, qui mal y pense! Mijn zuster Anna."\n\n"Oh, Anna Karenina?"\n\n"Gij kent haar zeker."\n\n"Ik meen van ja, maar ik weet niet recht.... Ik herinner het mij\nwaarlijk niet," antwoordde Wronsky verstrooid, daar hem bij den naam\n"Karenin," iets vervelends en geaffecteerds voor den geest zweefde.\n\n"Maar Alexis Alexandrowitsch Karenin, mijn beroemden zwager, kent\ngij stellig wel, dien kent de heele wereld."\n\n"Ja, zie je! Ik ken zijn naam en roem van hooren zeggen; ik weet,\ndat hij een wijs, geleerd, godvreezend man is. Maar gij weet, dat is\nniet in mijn ... not in my line," sprak Wronsky.\n\n"Ja, hij is een zeer merkwaardig man, een beetje conservatief, maar\ntoch een uitmuntend mensch," merkte Stipan aan. "Ja, een uitmuntend\nmensch!"\n\n"Des te beter voor hem," sprak Wronsky glimlachend.--"Zoo ben jij\nhier?" wendde hij zich tot den hooggewassen, ouden bediende zijner\nmoeder, die aan de deur stond. "Kom binnen!"\n\nWronsky werd, behalve in het algemeen door Oblonsky\'s beminnelijkheid,\nnu in het bizonder door den band, die hem met Kitty verbond,\naangetrokken.\n\n"Hebt ge gisteren mijn vriend Lewin ook leeren kennen?" vroeg Stipan\nArkadiewitsch.\n\n"Ja, maar hij verliet het gezelschap zeer vroeg."\n\n"Een flinke, aardige vent, niet waar?" vroeg Oblonsky.\n\n"Ik weet niet, hoe het komt, maar ik vind dat alle Moskouers, alleen\ndie, met wien ik nu spreek, uitgezonderd," voegde hij er schertsend\nbij, "iets ruws hebben. Zij gaan dadelijk op de achterste pooten staan,\nergeren zich om niets en doen alsof zij het alleen weten."\n\nStipan lachte. "Ja, ge hebt gelijk, daar is iets van aan."\n\n"Wel? Zal de trein haast komen?" wendde hij zich tot een beambte.\n\n"De trein is nabij," werd hem geantwoord.\n\nDe op handen zijnde aankomst van den trein werd zichtbaar aan de\ntoenemende beweging en bedrijvigheid op het perron, het heen en weer\ndraven der pakdragers, het verschijnen van de gendarmen en aan den\ngrooteren aandrang van het publiek.\n\n"Neen," sprak Stipan, die den lust niet kon weerstaan Wronsky iets\nvan Lewins plannen op Kitty mede te deelen, "gij hebt mijn Lewin\ntoch niet juist beoordeeld; hij is wel is waar soms wat zenuwachtig\nen kan dan wat onaangenaam worden, maar hij kan ook zeer beminnelijk\nzijn. Het is een heerlijke, oprechte natuur, hij heeft een hart van\ngoud!--Maar, zie je, gisteren had hij een bizondere reden," voegde\nhij er met een veelbeteekenend lachje bij "om of heel gelukkig of\nheel ongelukkig te zijn."\n\nWronsky bleef staan en vroeg op de man af: "Wat meent gij\ndaarmee? Heeft hij je schoonzuster misschien ten huwelijk gevraagd?"\n\n"Dat kan heel wel mogelijk zijn," antwoordde Stipan Arkadiewitsch,\n"het kwam mij gisteravond zoo voor. Als hij nu \'s avonds zoo vroeg\nis weg gegaan en slecht gehumeurd was, dan zal er wel wat van aan\nzijn. Hij bemint haar reeds lang; het spijt mij zeer."\n\n"Zoo? Ik geloof, dat zij wel op een betere partij kan rekenen," en\nhet hoofd fier opheffend wilde hij weer verder gaan. "Ofschoon!... Ik\nken hem ook nog te weinig," voegde hij er nog bij. "Ja, dat is een\nfatale toestand; daarom laten verreweg de meesten zich ook liever\nmet de Therese\'s in [4]; hier bewijst een slecht succes alleen, dat\nmen geen geld genoeg heeft, maar daar ligt onze geheele waarde op de\nweegschaal.... Daar komt de trein."\n\nDe trein kwam voor en deed het perron dreunen. Nog voorbij stil stond,\nsprong een vlugge conducteur van de loopplank en liet zijn fluitje\nhooren. Na hem sprong de eene ongeduldige passagier na den anderen\ner uit: een gardeofficier met stramme houding en strengen blik, een\nbewegelijk jong koopman, die met zijn tasch in de hand opgeruimd de\nwijde wereld in keek, en een boer met zijn knapzak op den rug. Wronsky,\ndie naast Oblonsky stond, keek in de waggons, monsterde de uitstappende\npassagiers en had zijn moeder geheel vergeten. Hetgeen hij zooeven\nvan Kitty gehoord had, verheugde hem, zijn oogen schitterden, hij\ngevoelde zich overwinnaar.\n\n"Gravin Wronsky bevindt zich in deze afdeeling," sprak de vlugge\nconducteur, terwijl hij langs Wronsky heen ging. Deze woorden wekten\nhem weer uit zijn droomerij en herinnerde hem aan zijn moeder. In zijn\nhart koesterde hij eigenlijk geen groote achting voor zijn moeder en,\nzonder zich daar duidelijk van bewust te zijn, beminde hij haar ook\nniet. Maar naar de begrippen van den kring, waarin hij zich bewoog\nen volgens zijn opvoeding, kon hij zich tegenover zijn moeder geen\nandere betrekking voorstellen als die van eerbied en gehoorzaamheid,\nen hij bewaarde den uitwendigen schijn des te meer, hoe minder hij\nhaar in zijn hart achtte en liefhad.\n\nHij volgde den conducteur naar den aangewezen waggon. Toen hij de\ncoupe binnen wilde gaan, moest hij wijken om een uitstappende dame\nden weg vrij te laten. Hij maakte een verontschuldiging en wilde\nbinnen gaan, maar moest nog eens even naar haar omzien, niet omdat\nzij zoo bizonder schoon en haar geheele verschijning gedistingueerd\nen aanvallig was, maar omdat in de uitdrukking van haar lief gelaat,\ntoen zij hem voorbijging, iets bizonder teeders en vriendelijks was\ngelegen. Toen hij omzag, wendde ook zij te gelijk het hoofd om. Een\npaar schitterende, groote oogen, die door dichte wimpers zeer donker\nschenen, rustten opmerkzaam en vriendschappelijk op zijn gelaat,\nals deden zij moeite hem te herkennen, om dan terstond over de nader\ndringende menigte heen te glijden, als zochten zij daar iemand.\n\nDie korte blik was voor Wronsky voldoende geweest om op te merken,\ndat een glans van bedwongen levenslust op haar gelaat, tusschen de\nschitterende oogen en de roode lippen speelde, alsof een overvloed\nvan het een of ander haar zoo vervulde, dat het zich tegen haar wil\nin den glans van haar blik en haar lach verried. Zij temperde met\nopzet het vuur harer oogen, maar het mocht haar niet gelukken dat\ngeheel te verbergen.\n\nWronsky stapte in den wagen. Zijn moeder, een magere oude dame met\nzwarte oogen en grijze krullen, kneep de oogen half dicht, terwijl\nze haar zoon opnam, en plooide haar dunne lippen tot een lachje. Zij\nrichtte zich uit de kussens op, gaf de kamenier haar reistaschje over\nen stak haar zoon de kleine, dorre hand toe. Nadat hij deze had gekust,\nhief zij zijn hoofd omhoog en kuste hem.\n\n"Hebt ge het telegram ontvangen? Gij zijt Goddank gezond!"\n\n"U heeft een goede reis gehad, niet waar?"\n\nOp dat oogenblik trad de dame, die hij het eerst ontmoet had, weer\naan de deur.\n\n"Hebt gij uw broeder niet gevonden?" vroeg mevrouw Wronsky.\n\nNu viel het Wronsky in, dat zij Anna Karenina zijn moest.\n\n"Uw broeder is hier!" sprak hij. "Neem mij niet kwalijk, dat ik u niet\nterstond herkende. Wij hebben elkander vroeger zoo vluchtig ontmoet,\ndat u zich mijner ook wel niet meer zal herinneren."\n\n"O neen! Maar ik zou u toch herkend hebben, want uw mama heeft de\ngeheele reis door over u gesproken. Maar mijn broeder schijnt toch\nniet hier te zijn."\n\n"Haal hem toch hier! Alescha," sprak de oude gravin.\n\nWronsky trad op het perron en riep: "Oblonsky, hier!"\n\nAnna Karenina wachtte echter niet, tot haar broeder bij haar\nkwam. Zoodra zij hem gewaar werd, ging zij met vasten tred het perron\nop en toen zij hem ontmoette, sloeg zij met buitengewoon vrije en\nbekoorlijke beweging haar linker arm om zijn hals, trok hem naar\nzich toe en kuste hem hartelijk. Wronsky zag haar onafgewend aan en\nwist zelf niet, waarom hij glimlachte. Daar het hem inviel, dat zijn\nmoeder wachtte, ging hij weer naar den waggon terug.\n\n"Niet waar, zij is bekoorlijk?" zeide de gravin. "Haar echtgenoot\nwees haar de plaats naast mij aan en ik verheugde mij daar zeer\nover. Wij hebben de geheele reis over gekeuveld. En gij...? Men zegt:\nvous filez le parfait amour. Tant mieux, mon cher, tant mieux."\n\n"Ik weet niet, wat u daarmede meent, mama!" antwoordde de zoon\nkoel. "Zullen wij gaan, mama?"\n\nAnna Karenina trad weer naar den waggon om afscheid van de gravin te\nnemen. "Nu gravin! gij hebt uw zoon en ik mijn broeder gevonden! Mijn\ngeschiedenissen waren nu ook alle ten einde en ik zou u niet meer\nhebben kunnen vertellen!"\n\n"Neen, neen!" sprak de gravin, "met u zou ik de heele wereld door\nkunnen reizen zonder mij te vervelen. Gij zijt een van die innemende\ndames, waarmede het even aangenaam is te spreken als te zwijgen. En\ndenk nu maar niet te veel aan uw zoon, het is toch onmogelijk altijd\nbij elkander te zijn. \'Anna Arkadiewna,\' wendde zij zich ophelderend\ntot Wronsky, "heeft namelijk een zoon van acht jaar, dien zij nog\nnooit heeft verlaten, en nu kwelt haar de gedachte hem alleen achter\ngelaten te hebben."\n\n"Ja, wij hebben den geheelen tijd, ik van mijn en de gravin van haar\nzoon gesproken," en een lachje, dat hem gold, verhelderde haar gelaat.\n\n"Dat zal u zeker wel verveeld hebben," antwoordde hij, den bal der\ncoquetterie, dien zij hem toegeworpen had, opvangend.\n\nZij wilde het gesprek klaarblijkelijk niet op dien toon vervolgen en\nwendde zich weer tot de oude gravin: "Ik ben u wel verplicht! De reis\nis mij zoo kort gevallen als nooit te voren, en ik heb nauwelijks\nbemerkt, dat wij aan \'t einde waren. Tot weerziens, gravin!"\n\n"Nu, vaarwel, melieve!" antwoordde deze. "Laat mij eerst nog uw mooi\ngezichtje eens kussen. Als oude vrouw mag ik ronduit zeggen, dat ik\nu hartelijk lief heb gekregen."\n\nHoe afgezaagd deze phrase ook was, Anna Karenina nam ze voor waarheid\naan en ze deed haar zichtbaar genoegen. Zij bloosde, boog zich\nvoorover en liet zich kussen. Daarna richtte zij zich weer op en\nstak Wronsky de hand toe. Hij nam de hem aangebodene kleine hand in\nde zijne en verheugde zich over den krachtigen druk, waarmede zij de\nzijne schudde. Daarna ging zij met vluggen tred naar buiten.\n\n"Zij is allerliefst," sprak de oude dame. Dat zelfde dacht haar zoon\nook. Zijn oogen volgden de sierlijke gestalte tot zij verdween. Toen\nzag hij door het venster, hoe zij op haar broeder toetrad, diens arm\nnam en terstond een levendig gesprek met hem begon, dat klaarblijkelijk\ngeen betrekking had op hem, Wronsky, en dat hinderde hem.\n\n"Dus, mama, alles is wel?"\n\n"Alles wel, uitstekend! Alexander was zeer wel en Marie is heel mooi\ngeworden, zij is zeer interessant..." En zij begon over alles te\nspreken, waar zij het meest belang in stelde, over den doop van haar\nkleinzoon, het doel harer reis naar Petersburg en over de buitengewone\ngoedgunstigheid van den keizer jegens haar oudsten zoon.\n\n"Daar komt Lawrenti aan!" sprak Wronsky, uit het venster ziende.\n\nDe oude hofmeester, die de gravin altijd op reis begeleidde, trad\nbinnen om te melden, dat alles in orde was. De gravin stond op om\nte vertrekken.\n\n"Ja, laten wij nu gaan!" zeide Wronsky, "nu is de grootste drukte\nvoorbij."\n\nDe kamenier nam het hondje, de huishofmeester met een pakdrager de\nbagage en Wronsky bood zijn moeder den arm aan. Toen zij den waggon\nwilde verlaten, liepen hen eenige menschen, waaronder de stationschef,\nmet verschrikte gezichten voorbij. Er was klaarblijkelijk iets\nongewoons voorgevallen.\n\n"Wat? Waar? Is er iemand overreden?" hoorde men roepen.\n\nStipan Arkadiewitsch was ook met zijn zuster terug gekomen en met\nverschrikt gelaat stonden beiden onder het raampje van den waggon. De\ndames traden weer in den waggon terug! Wronsky en Stipan gingen echter\nmet de menigte mede om de bizonderheden van het ongeval te vernemen.\n\nEen der wisselwachters had, of door dronkenschap of doordat hij zich\nom de felle koude te dicht in zijn pels gewikkeld, had, den aankomenden\ntrein niet bemerkt en was overreden geworden.\n\nOblonsky en Wronsky zagen het verminkte lijk. Oblonsky leed zichtbaar\nonder dezen indruk. Zijn gelaat was verwrongen en hij kon nauwelijks\nzijn tranen bedwingen.\n\n"O, indien u dat gezien hadt, gravin!" zeide hij. "Stel u eens voor,\nzijn vrouw wierp zich over het lijk! O, hoe verschrikkelijk! Ach,\nAnna, als gij dat gezien hadt! O, hoe vreeselijk!"\n\nWronsky daarentegen zweeg; zijn schoon gelaat was ernstig, maar rustig.\n\n"Men zegt, dat die man een zeer talrijk gezin alleen te onderhouden\nhad," klaagde Stipan.\n\n"Zou men iets voor haar kunnen doen?" vroeg Anna met bewogen stem.\n\nWronsky zag haar aan en verliet dadelijk den waggon.\n\nToen hij eenige oogenblikken later terugkeerde, was Stipan\nArkadiewitsch reeds druk met de gravin in gesprek over een nieuwe\nzangeres, terwijl zij ongeduldig naar de terugkomst van haar zoon\nuitzag.\n\nNu gingen ze allen gezamenlijk weg. Aan den uitgang van het station\nkwam de inspecteur hen achter op.\n\n"U heeft mijn collega tweehonderd roebels gegeven; ik ben zoo vrij\nu nadere inlichting te vragen, hoe dat geld moet worden besteed."\n\n"Natuurlijk aan de weduwe geven!" antwoordde Wronsky de schouders\nophalend. "Ik begrijp niet, hoe men daar nog naar kan vragen."\n\n"Dat hebt gij gegeven?" riep Oblonsky uit, en zich tot zijn zuster\nwendend voegde hij er bij: "Dat is mooi, waarlijk heel mooi, niet\nwaar? Een uitmuntende kerel!--Vaarwel, gravin! Ik heb de eer u te\ngroeten!"\n\nToen Anna in de coupe plaats nam, werd Stipan met verwondering gewaar,\ndat haar lippen trilden en dat zij met moeite haar tranen weerhield.\n\n"Wat deert je, Anna?" vroeg hij, toen zij eenige honderd stappen\ngereden hadden.\n\n"Dat is een slecht voorteeken!" antwoordde zij.\n\n"Kom nonsens! Gij zijt hier welbehouden aangekomen en dat is de\nhoofdzaak. Gij kunt niet vermoeden, hoezeer ik op je hulp reken! Wat\nik al niet van je verwacht!"\n\n"Kent gij Wronsky reeds lang?"\n\n"Ja, ge weet toch zeker, hoe wij hopen, dat hij Kitty zal trouwen?"\n\n"Zoo," sprak Anna zacht. "Maar nu willen wij van je eigen\naangelegenheden spreken," voegde zij er bij, als wilde zij iets anders\nvan zich afzetten. "Ik heb uw brief ontvangen en daar ben ik nu."\n\n"Ja, en ik heb al mijn hoop op je bemiddeling gevestigd."\n\n"Nu, vertel mij dan alles!"\n\nEn Stipan begon zijn verhaal. Toen zij tot voor zijn woning waren\ngereden, liet Oblonsky zijn zuster uitstappen, drukte haar zuchtend\nde hand en reed zelf door naar het gerechtshof.\n\n\n\n\n\nXII.\n\n\nAnna vond Dolly met haar blondharigen, dikwangigen jongen in het\nkleine salon, terwijl zij zijn Fransche les overhoorde. De knaap las\nvoor en plukte daarbij aan een knoop van zijn kiel, die nog slechts\naan een draadje hing. De moeder belette dit een paar maal, maar het\ndikke handje greep er telkens weer naar; eindelijk rukte hij den\nknoop er af en stak hem in den zak.\n\n"Houd je handen stil, Grischa!" gebood zij en nam haar werk--een\nsprei--op, die ze in sombere dagen altijd te voorschijn haalde, en\nbegon zenuwachtig gejaagd daaraan te haken. Hoewel zij gisteren haar\nman had laten zeggen, dat het haar niet aanging of zijn zuster zou\nkomen of niet, had zij toch alles voor haar bezoek in orde gebracht\nen verwachtte de komst harer schoonzuster nu met zeker ongeduld.\n\n"Zij heeft bovendien nergens schuld aan," dacht Dolly. "Ik weet\nniets als goeds van haar en zij is altijd even lief en vriendelijk\nvoor mij geweest. Waarom zou ik haar dan niet ontvangen? Maar zij\nmoet geen poging doen om mij te willen troosten. Over alle mogelijke\nChristelijke troostgronden, vermaningen en verzoeningen heb ik reeds\nduizendmaal nagedacht en dat helpt mij allemaal niets."\n\nAl die dagen was Dolly met de kinderen alleen gebleven. Zij kon noch\nwilde over haar ongeluk spreken. De gedachte om voor Anna haar gemoed\neens uit te storten lachte haar soms toe, en dan ook weer hinderde\nhet haar, met haar schoonzuster over haar vernedering te spreken\nen pasklaar gemaakte phrasen tot troost en opbeuring van haar te\nmoeten aanhooren.\n\nZooals het zoo dikwijls gebeurt, had zij vooruit elk oogenblik naar de\npendule gezien, om haar te gemoet te kunnen gaan, en nu, in gedachten\nverdiept, het overgaan der bel niet gehoord. Plotseling vernam zij het\nruischen van een kleed in de deur; zij wendde het hoofd om en haar\nlijdend gelaat teekende geen vreugde, maar verrassing. Zij stond op\nom haar schoonzuster te omhelzen.\n\n"Zijt ge daar al!" riep zij uit en kuste haar.\n\n"Dolly, hoezeer verheug ik mij, je te zien."\n\n"Ik verheug mij ook," antwoordde Dolly met een mat lachje en trachtte\nop Anna\'s gelaat te lezen, of deze reeds alles wist. "Het schijnt,\ndat zij reeds alles weet!" dacht zij toen zij daar medelijden op\nlas. "Kom nu, ik zal je naar je kamer brengen," ging zij voort en\ndeed moeite het gevreesde gesprek zoo lang mogelijk te vermijden.\n\n"Is dat Grischa? Mijn hemel, wat is hij groot geworden!" sprak\nAnna. Zij kuste hem en sloot hem in haar armen; daarbij wendde zij\ngeen oog van Dolly af, bloosde en voegde er bij: "Neen laat ons liever\nvooreerst hier blijven!"\n\nZij legde hoed en doek af.\n\n"En gij straalt van gezondheid en geluk!" zei Dolly bijna spijtig.\n\n"Ik? Ja," antwoordde Anna. "Mijn hemel, Tania! Die is bijna zoo oud\nals Serescha!" voegde zij er bij en ging, om haar verlegenheid te\nverbergen, het binnentredend meisje eenige schreden te gemoet. "Een\nallerliefst kind! Allerliefst! Laat mij nu al uw kinderen zien." Zij\nkende ze niet slechts bij hun naam, maar herinnerde zich zelfs het jaar\nen de maand hunner geboorte, hun eigenaardigheden en hun ziekten. Dolly\nkon niet nalaten dit op prijs te stellen.\n\n"Nu, dan zullen wij naar hen toegaan, \'t is jammer, dat Wassja slaapt."\n\nNadat zij de kinderen opgezocht hadden, begaven zij zich weer naar\nhet salon om de koffie te gebruiken. Anna nam het blad voor zich,\nschoof het weer weg en zeide: "Dolly! hij heeft er mij over gesproken."\n\nDolly zag Anna met strakke blikken aan. Zij verwachtte deelnemende\ngelegenheidsphrasen te hooren, maar Anna hield zich daar niet mee op.\n\n"Dolly, melieve!" sprak zij, "ik wil hem niet voorspreken, want dat\nis onmogelijk. Ik heb eenvoudig erg met je te doen, ja heel erg met\nje te doen." Achter de dichte wimpers harer glanzige oogen vertoonden\nzich plotseling tranen; zij zette zich dicht bij haar zuster en greep\nmet haar krachtige, kleine hand die van Dolly.\n\nDe strakke uitdrukking van Dolly\'s gelaat veranderde niet. "Het is\nniet mogelijk mij te troosten. Na alles, wat is voorgevallen, is er\nvoor mij geen uitkomst meer."\n\nDoch nauwelijks waren die woorden gesproken, of de stroefheid week\nvan haar gelaat. Anna hief Dolly\'s magere hand op, kuste die en sprak:\n"Maar Dolly, wat is er aan te doen? Hoe handelt men het best in dezen\ntreurigen toestand? Daarover moeten wij nadenken!"\n\n"Alles is voorbij! Er is niets meer aan te doen. Maar begrijpt\ngij wat het ergste is van alles? Dat ik hem niet kan verlaten;\nde kinderen.... ik ben gebonden. En toch kan ik niet meer met hem\nleven. Het is een straf voor mij, hem maar te zien."\n\n"Dolly, mijn duifje! Hij heeft mij wel is waar alles verteld, maar\nik zou het wel eens van u willen hooren. Vertel mij alles."\n\nDolly zag haar uitvorschend aan. Oprechte deelneming en liefde spraken\nuit Anna\'s oogen.\n\n"Goed!" zeide zij eensklaps. "Maar dan vang \'k bij het begin aan. Ge\nweet, dat ik, toen ik trouwde, door mama\'s opvoeding niet alleen\neenvoudig maar bepaald dom was; ik wist van niets. Ik weet dat er\nmannen zijn, die hun vrouwen over hun vroeger leven, inlichten, maar\nStiwa,"--zij verbeterde dit--"Stipan Arkadiewitsch heeft mij niets\nverteld, gij kunt het misschien niet gelooven, maar tot nu toe heb\nik altijd gemeend, dat ik de eenige vrouw was, die hij kende. In dat\ngeloof heb ik acht jaar geleefd. Nooit heb ik aan de mogelijkheid\nvan ontrouw gedacht, en stel je voor, hoe \'t mij te moede was, toen\ndat gevoel van zekerheid mij plotseling werd ontrukt en ik al die\nafschuwelijkheden leerde kennen."\n\nAnna\'s oogen stonden zoo vol tranen, dat zij haar zakdoek moest\ngebruiken.\n\n"Nu herinner ik het mij weer. Ik was op een avond bezig Petja te\nonderwijzen. Daar gaf men mij een brief over.... zijn brief aan\nzijn geliefde, mijn gouvernante! Ik herken zijn hand en.... Neen,\ndat was te vreeselijk!" Zij bedekte haar gelaat met de handen. "Ik\nbegrijp wel, dat men zich eens kan laten meeslepen," ging zij voort,\n"maar mij met sluw overleg te bedriegen, en dan om wie? Voort te\ngaan mijn man te zijn, en met haar samen te komen.... het was te\nvreeselijk! Daar kunt gij u geen voorstelling van maken."\n\n"Toch, toch wel, ik begrijp je, lieve Dolly!" sprak Anna en drukte\nhaar de hand.\n\n"En meent gij, dat hij het verschrikkelijke van mijn toestand\ninziet? Volstrekt niet! In het minst niet! Hij is gelukkig en\ntevreden!"\n\n"O neen!" viel Anna in. "Hij is erg bedroefd en door berouw geheel\nter neergeslagen."\n\n"Is hij in staat berouw te gevoelen?" vroeg Dolly gretig.\n\n"Ja, ik ken hem. Ik kon hem niet zonder medelijden aanzien. We kennen\nhem beiden: Hij is goed en hooghartig, en nu gevoelt hij zich zoo\ngedeemoedigd! Wat mij het meest getroffen heeft (en hier raadde Anna,\nwat Dolly het meest kon treffen) was, dat hem twee dingen kwelden:\nhij schaamt zich om de kinderen, en omdat hij je lief heeft.... Ja,\nja boven alles lief heeft. Ja wel," hernam zij snel om Dolly voor te\nkomen, die haar in de rede wilde vallen, "ja wel, hij bemint je nog,\nal heeft hij je gekwetst! Neen! neen! zij zal mij nooit vergeven,\nzeide hij telkens...."\n\nDolly zag onder het luisteren nadenkend langs Anna heen.\n\n"Ja, ik begrijp, dat zijn toestand verschrikkelijk is," sprak zij. "De\nschuldige is er slechter aan toe dan de onschuldige! Wanneer hij\ngevoelt, dat hij alleen schuld heeft aan ons ongeluk.... Maar hoe\nkan ik hem vergeven? Hoe weer zijn vrouw worden na.... haar? Het\nzal mij een marteling zijn met hem te leven, juist omdat mijn\nvroegere liefde tot hem nog mijn geluk uitmaakt!" Snikken beletten\nhaar voort te gaan. Maar, zooals altijd, wanneer zij week werd,\nbegon zij weer over hetgeen haar opwond te spreken. "Zij is jong,\nzij is mooi! Begrijpt gij, wie mij mijn jeugd en schoonheid heeft\nontnomen? Hij en de kinderen! Nu heb ik hem uitgediend; in dezen\ndienst zijn jeugd en schoonheid verloren gegaan en nu is een frisch,\nalledaagsch persoon hem aangenamer. Zij hebben stellig te zamen over\nmij gesproken, of wat nog erger is, zij ignoreerden mij--geheel--gij\nbegrijpt...." en er vlamde haat in haar oogen....\n\n"En na dit alles zal hij mij zeggen.... Kan ik hem dan\ngelooven?..." Nooit! Neen, alles is voorbij! Alles, wat mij vroeger\ntroost en belooning was voor alle moeite en zorg. Wilt gij wel\ngelooven: zooeven, toen ik Grischa onderwees.... Vroeger was dit mij\neen genot ... nu een plaag. Waarom mij zooveel moeite gegeven? Waartoe\nde kinderen? \'t Is verschrikkelijk, dat mijn geheele ziel verduisterd\nis; in plaats van liefde en teederheid gevoel ik slechts haat tegen\nhem--ja haat! Ik had hem kunnen dooden! en....."\n\n"Dolly, liefste! Ik begrijp je! maar kwel je toch niet zoo! Ge zijt\nbeleedigd en zoo opgewonden, dat ge alles niet helder inziet...."\n\nBeiden zwegen een poos.\n\n"Zeg, Anna, wat te doen? Help gij mij! Ik heb over alles nagedacht\nen zie geen uitweg."\n\nAnna kon ook niets bedenken, maar in haar open en ontvankelijk hart\nvond elk woord en elke uitdrukking harer schoonzuster weerklank. "Wat\nzal ik zeggen," begon zij. "Ik ben een buitengewoon gelukkige\nvrouw! Dit eene slechts: ik ben zijn zuster en ken zijn karakter,\nik weet, dat hij in staat is alles, ja zich zelf te vergeten, maar\ntoch ook, om van ganscher harte berouw te hebben. Hij begrijpt nu\nzelf niet, hoe hij heeft kunnen doen, wat hij gedaan heeft."\n\n"Neen, hij wist het--hij begrijpt het zeer goed. Maar ik dan, gij\nvergeet mij. Ben ik er dan beter aan toe?"\n\n"Luister eens! Toen hij mij alles beleden had, toen, moet ik je\nopenhartig bekennen, zag ik het verschrikkelijke van je toestand nog\nniet in; ik zag slechts hem en het verstoorde huiselijk leven. Het\ndeed mij leed; maar nu ik met u als vrouw gesproken heb, zie ik alles\nanders in; ik peil je kommer en ik kan je niet zeggen, hoezeer ik\nmet je begaan ben. Maar, Dolly! Mijn hartje! Een ding zou ik nog zoo\ngaarne willen weten.... Ik weet niet.... Hoeveel liefde gij nog in\nje hart koestert voor hem? Gij zelf moet weten, of er nog zooveel\nliefde in u is om hem te kunnen vergeven.... Indien gij nog zooveel\nliefde hebt, vergeef hem dan."\n\n"Neen"--begon Dolly, maar Anna viel haar nogmaals in de rede en kuste\nhaar de hand:\n\n"Ik ken de wereld beter dan gij," sprak zij; "ik ken deze soort van\nmenschen als Stiwa en weet, hoe zij dat beschouwen. Gij meent, dat\nhij bepaald met haar over je heeft gesproken.--Neen, dat heeft hij\nniet.--Zulke mannen zijn wel ontrouw, maar beschouwen toch hun vrouw\nen hun huiselijken haard als hun heiligdom. Ik weet niet, hoe het komt,\nmaar deze vrouwen hebben in hun oog altijd iets verachtelijks en komen\nnooit in aanraking met hun familieleven, alsof ze een onoverkomelijken\nslagboom tusschen haar en hun gezin hadden gelegd. Ik begrijp dat niet,\nmaar het is toch zoo."\n\n"Ja! maar hij heeft haar toch gekust!"...\n\n"Hoor eens, Dolly, mijn hartje! Ik heb Stiwa gekend, toen hij je het\nhof maakte; ik herinner mij nog zeer goed, hoe hij tot mij kwam en\nweende, als hij over je sprak; ge waart voor hem een heilige, en ik\nweet, dat hij, hoe langer hij met je leefde, u al hooger en hooger\nstelde. Gij waart en zijt voor hem een soort godheid, en dat andere\nis geen afdwaling van zijn _ziel_...."\n\n"Maar als die afdwaling zich herhaalt?"\n\n"Dat kan onmogelijk, voor zoover ik zou denken."\n\n"Zoudt gij hem vergeven?"\n\n"Ik weet niet," zeide Anna, "daar kan ik niet over oordeelen.... Maar\ntoch", zeide zij nadenkend.... "Ja, ik zou het kunnen. Ik zou wel\nniet dezelfde zijn gebleven, maar ik zou toch vergeven en doen alsof\ner niets was voorgevallen."\n\n"Ja, dat spreekt van zelf," viel Dolly haastig in, alsof ze wat\nze sprak, reeds dikwijls had overwogen; "anders zou het ook geen\nvergeving zijn. Als men vergeeft, dan ook geheel! Maar kom!" zeide\nze en stond op, "ik zal je eens naar je kamer brengen."\n\nOnderweg omhelsde zij Anna. "Melieve! hoezeer verheug ik mij dat gij\ngekomen zijt. Het is mij zoo veel lichter om het hart geworden."\n\n\n\n\n\nXII.\n\n\nDen geheelen dag bleef Anna thuis, dat wil zeggen bij de Oblonsky\'s,\nen ontving niemand. Er kwamen eenige bekenden, die van haar aankomst\nhadden gehoord, maar zij bleef bij Dolly en de kinderen. Zij zond\neen briefje naar haar broeder, dat hij dien dag in elk geval thuis\nmoest komen eten. "Kom! God is barmhartig, Hij zal u helpen," had\nzij geschreven.\n\nOblonsky at dien middag ook thuis. Er werd een geheel algemeen gesprek\ngevoerd en zijn vrouw sprak hem aan met gij en jij, hetgeen nog niet\nweer was gebeurd. Er bleef wel is waar een verwijdering tusschen\nman en vrouw, maar van scheiding was geen sprake meer, en Stipan\nArkadiewitsch bemerkte, dat er mogelijkheid voor een verklaring en\ntot vergeving bestond.\n\nVroeg in den middag kwam Kitty. Zij kende Anna Arkadiewna slechts\nweinig, en kwam nu bij haar zuster niet zonder bezorgdheid, hoe de\nPetersburgsche groote dame, die door allen zoo hoog werd geprezen,\nhaar zou ontvangen en of zij haar zou bevallen. Maar zij beviel Anna,\ndat bemerkte zij terstond en Kitty gevoelde zich niet alleen spoedig\nonder den indruk harer persoonlijkheid, maar zij begon met Anna te\ndwepen, zooals jonge meisjes dat somwijlen met oudere dames plegen\nte doen. Kitty bewonderde in Anna de groote dame, maar kon zich niet\nvoorstellen, dat deze de moeder van een bijna achtjarigen jongen\nwas. Zij geleek door de vlugheid harer bewegingen, de frischheid\nen den levenslust, die zoowel uit haar blikken straalde, meer op\neen twintigjarig meisje; en toch lag er in haar oogen een ernstige,\nja soms treurige uitdrukking, die Kitty sterk aantrok.--Kitty vond,\ndat Anna zeer natuurlijk was en niets verborg, en toch had zij een\ngevoel, alsof Anna soms tot haar moest nederdalen uit een voor haar\nonbereikbare, hoogere, dichterlijke wereld.\n\nNa den middag ging Dolly naar haar kamer. Anna stond dadelijk op en\nnaderde haar broeder, die een sigaar opstak. "Stiwan," sprak zij,\nmet een vroolijk knikje, terwijl zij hem bekruiste en met de oogen\nnaar de deur wees: "Ga nu, en God moge je helpen!"\n\nHij begreep haar, wierp zijn sigaar weg en verliet de kamer.\n\nAnna keerde naar de sofa terug en zette zich naast Kitty neder,\nterwijl de kinderen, die al zeer veel van hun nieuwe tante hielden,\nhaar omringden. Zij zag Kitty aan en, om in het bijzijn der kinderen\nniet te veel te zeggen en niet te zwijgen, sprak zij: "Wanneer zal\nhet bal zijn, Kitty?"\n\n"De volgende week! Een heerlijk! Een van die bals, waarop men zich\naltijd amuseert!"\n\n"Zoo, zijn er zulke, waarop men zich altijd amuseert?" vroeg Anna\nmet vriendelijke spot.\n\n"Het is vreemd, maar het is zoo. Bij de Brobrischeffs is het altijd\nheel amusant, by de Nikitins ook, maar bij de Merschkoffs is het\naltijd heel vervelend. Hebt gij dat verschil tusschen het eene en\nhet andere bal ook niet opgemerkt?"\n\n"Neen, meisjelief, voor mij zijn er geen amusante bals meer," sprak\nAnna, en Kitty zag weer in haar oogen die bizondere wereld, die voor\nhaar was gesloten. "Ik onderscheid ze in minder of meer vermoeiende\nen vervelende."\n\n"Hoe kunt gij u op een bal vervelen?"\n\n"En waarom zou voor mij een bal niet vervelend zijn kunnen?"\n\nKitty zag, dat Anna wist, welk antwoord moest volgen: "Omdat gij\naltijd de schoonste zijt."\n\nAnna bloosde licht, en deed het ook nu.\n\n"Ten eerste ben ik dat nooit, en ten tweede, wat zou dat dan nog voor\nmij uitmaken?"\n\n"Gij gaat toch stellig mede naar dit bal?"\n\n"Ik geloof, dat ik het slecht zal kunnen laten."\n\n"Dat zal mij genoegen doen, ik zou u zoo gaarne op een bal zien."\n\n"Zoo! als ik dan gaan moet, zal ten minste de gedachte, dat ik er u\neen genoegen mee doe, mij troosten. Grischa, jongen! trek alsjeblieft\nniet zoo aan mijn haar; \'t is al genoeg in de war."\n\n"Ik stel mij u op een bal geheel in lila voor."\n\n"Waarom lila?"\n\n"Ja zeker, dat zal u goed staan!"\n\n"Nu, kindertjes, ga nu heen, hoort ge? Miss Gull roept; zij heeft de\nthee klaar," sprak Anna, terwijl zij zich van de kinderen losmaakte\nen hen naar de eetkamer zond. "En ik weet wel, waarom gij mij zoo\ngaarne op dit bal zoudt zien; ik weet, dat gij van dit bal heel wat\nverwacht en nu gaarne zoudt zien, dat al je vrienden tegenwoordig\nwaren om in je geluk te deelen, niet waar?"\n\n"Hoe weet u dat? Ja!"\n\n"Welk een gelukkige tijd voor je!" ging Anna voort. "Ik herinner me\ndien ook nog zeer goed; ik heb hem zelf gekend, dien blauwachtigen\nbergnevel, die zooveel belooft en zooveel omsluiert en ons omzweeft\nin het gelukkigste tijdperk van ons leven, als wij, de kinderschoenen\npas ontwassen, vrij en ongedwongen uit een breeden, vroolijken kring\ntreden en onze schreden richten naar het enge dal, waarbij het ons\nwat beklemd om het hart wordt. Maar \'t is overheerlijk, verleidelijk\nschoon dat nevelachtig verschiet! Wie heeft dat niet ondervonden?"\n\n"Hoe echter heeft zij dat ondervonden? Hoe gaarne zou ik haar roman\nkennen!" dacht Kitty en stelde zich daarbij het prozaisch, weinig\naantrekkelijk uiterlijk van haar echtgenoot Alexei Alexandrowitsch\nvoor.\n\n"Ik weet er een klein beetje van, Stiwa heeft gebabbeld," ging Anna\nvoort, "en ik wensch je van harte geluk! hij bevalt mij zeer. Ik trof\nWronsky aan het station."\n\n"Ach, was hij daar?" vroeg Kitty blozend. "En wat heeft Stiwa u\ndan gezegd?"\n\n"Hij heeft alles verklapt, en ik zou er mij zeer in\nverheugen...." Plotseling herinnert zij zich haar echtgenoot en een\ngevoel van ijverzucht doortrilde haar ziel bij de gedachte aan de\nvrije keus van een jong meisje.\n\n"Zijn moeder en ik hebben te zamen gereisd," hernam zij, "en zij\nsprak onophoudelijk over hem. Hij is haar lieveling."\n\n"Wat vertelde zijn moeder dan?"\n\n"O, zeer veel. Hij is wel is waar haar lieveling, maar men kan zoo\nmerken, dat hij iets ridderlijks over zich moet hebben. Zoo vertelde\nzij, bijvoorbeeld, dat hij ten gunste van zijn broeder een deel van\nzijn vermogen wilde afstaan; dat hij in zijn jeugd iets nog ongewoners\nverricht heeft en wel een vrouw uit het water gered! Om kort te gaan,\nhij is een held," sprak Anna lachend en dacht daarbij aan de twee\nhonderd roebels, die hij voor de wisselwachtersweduwe gegeven had,\nmaar sprak daar evenwel niet van. Het was haar om de eene of andere\nreden onaangenaam daaraan te denken. Zij gevoelde, dat dit in verband\nstond met iets, dat haar zelf betrof en eigenlijk niet zijn mocht.\n\n"Zij heeft mij verzocht, haar te bezoeken," ging Anna voort. "Nu,\nik verheug er mij zeer op, de oude dame weer te zien. Morgen ga ik\nnaar haar toe.--Maar, God zij dank! Stiwa blijft bij Dolly," zeide\nzij om het gesprek een andere wending te geven. Zij stond op en was,\nnaar het Kitty toescheen, ergens ontstemd over.\n\nDolly kwam alleen uit haar kamer terug om thee te drinken.\n\n"Ik vrees, dat het boven te koud voor je zal zijn," sprak zij tot\nAnna. "Ik zou je gaarne naar beneden laten verhuizen, dan zijn wij\nook dichter bij elkander."\n\n"Ach! heb toch maar geen zorg voor mij!" antwoordde Anna en zocht op\nDolly\'s gelaat te lezen, of er een verzoening had plaats gehad.\n\n"Het is hier beneden vroolijker!" zeide Dolly.\n\n"Nu, ik moet je zeggen," hernam Anna, "dat ik hier en overal slaap\nals een roos...."\n\n"Waar heb jelui het toch over?" vroeg Stipan, die uit de zijkamer trad\nen zich tot zijn vrouw wendde. Uit dien toon maakten Anna en Kitty op,\ndat een verzoening tot stand was gekomen.\n\n"Ik zag Anna gaarne naar beneden verhuizen, maar daar moeten nog\ngordijnen worden opgehangen, en dat zal niemand kunnen doen als ik."\n\n"God weet, of zij zich wel geheel verzoend hebben," dacht Anna,\ntoen zij Dolly\'s koelen en rustigen toon hoorde.\n\n"Ach, Dolly! je hebt altijd zwarigheden," antwoordde haar man,\n"als ge wilt, zal ik alles in orde brengen."\n\n"Ja, ik weet wel, hoe gij dat zoudt doen. Gij beveelt het aan Matjeff\nen rijdt dan uit, en Matjeff brengt alles in de war!"--Een spotachtig\nlachje omkrulde, als gewoonlijk, Dolly\'s lippen toen zij die woorden\nsprak.\n\n"Volkomen verzoening, God zij dank!" dacht Anna, "God zij dank!" En\nterwijl de vreugde dit volbracht te hebben haar geheel doortintelde,\ntrad zij op Dolly toe en kustte haar. Den ganschen avond sloeg Dolly,\neven als anders in den omgang met haar man, een vroolijk plagenden toon\naan, en hij was tevreden en opgeruimd, doch zoo, dat hij toonde, dat\nhij, wien men pas een schuld had vergeven, deze nog niet had vergeten.\n\n\n\n\n\nXIV.\n\nHet bal was juist begonnen, toen Kitty met haar moeder de treden\nvan de breede trap besteeg, die met zeldzame gewassen en gepoederde\nlakeien in roode rokken bezet en met licht overgoten was. Uit de zalen\nklonk hen een gelijkmatig gegons als van een bijenzwerm te gemoet,\nen terwijl zij in de kleedkamer, tusschen de hooge potgewassen, voor\nden spiegel haar kapsel en kleeding in orde brachten, ruischten de\neerste tonen van het orkest voor den eersten wals. Een oud heer in\nburgerkleeding, die voor een anderen spiegel de aschgrauwe haren aan\nzijn slapen gladstreek en een wolk van heerlijke geuren om zich heen\nverspreidde, trad ter zijde om haar den weg vrij te laten en zag vol\nbewondering tot de hem blijkbaar onbekende Kitty op. Een jongeling,\nzonder baard, met buitengewoon laag uitgesneden vest, een van die,\nwelke de oude vorst Tscherbatzky melkmuilen noemde, maakte een buiging,\nging voorbij, maar keerde terstond weer om en engageerde Kitty voor\neen quadrille. De eerste quadrille was reeds aan Wronsky beloofd, dus\nwerd de tweede gegeven. Een officier stond aan de deur en bewonderde,\nterwijl hij zijn handschoenen toeknoopte, de rooskleurige Kitty.\n\nHoewel kapsel en toilet en alle voorbereidselen voor het bal Kitty\nveel moeite en hoofdbrekens hadden veroorzaakt, trad zij nu, in het met\nkunst en smaak vervaardigde tullen kleed op rooskleurigen ondergrond,\nzoo natuurlijk en vrij op, alsof al die strikken, kanten en kleine\nversieringen geen opmerkzaamheid hadden vereischt en of zij in deze\ntulle, met de hooge frisuur en de prachtige donkere roos daarin,\nwas geboren. Het geluk had voor Kitty meegewerkt. Het kleed benauwde\nhaar nergens; de strikken waren niet verkreukeld of losgegaan; de\nhooggehakte schoenen zaten gemakkelijk; de dikke pouffen blond haar\nzaten zoo vast op het bevallig hoofd als haar eigen; alle knoopjes\nvan haar lange handschoenen lieten zich gemakkelijk vastmaken en\nsprongen niet af; het zwart fluweelen lint met medaillon stond\nprachtig. Toen zij zich in den spiegel had bewonderd, gevoelde zij\nwelk een waarde dit fluweelen lint had; aan al het andere was nog\ntwijfel mogelijk, maar dit lint was betooverend. Kitty voelde in\nhaar onbedekte schouders en armen marmerkoude, een gevoel, dat haar\nbijzonder aangenaam was. Hare oogen schitterden en haar roode lippen\nlachten in het bewustzijn harer eigen bekoorlijkheid.\n\nNauwelijks had zij de zaal betreden, of zij werd voor een wals\ngeengageerd en wel door den besten cavalier, den eersten der\nbalhierarchie, den beroemden directeur en ceremoniemeester, Gregor\nKorszunsky, een schoon en deftig gehuwd man. Juist had hij gravin\nBonin, met wie hij den eersten wals had gedanst, verlaten, toen hij\nde binnentredende Kitty gewaar werd, en terstond ijlde hij naar haar\ntoe met den aan alle baldirigenten eigen zwevende danspas, boog voor\nhaar en zonder haar antwoord af te wachten, legde hij den arm om haar\nslanke taille.\n\n"Hoe gelukkig, dat u juist ter rechter tijd is gekomen! Het is\nanders geen manier van doen, zoo laat te komen! \'t Is waarlijk een\nontspanning met u te walsen, u danst zoo heerlijk licht en zoo juist\nop de maat." Hetzelfde complimentje stak hij bij alle bekenden af. Zij\nglimlachte over zijn lof en begon over zijn schouders heen in de zaal\nrond te kijken. Zij was niet meer een van die nieuwelingen, voor wie\nde geheele omgeving tot een enkelen tooverachtigen indruk versmelt;\nook behoorde zij niet tot diegenen, die van het eene bal naar het\nandere gesleept waren en alle aanwezigen tot vervelens toe kenden;\nzij stond juist tusschen die beide in, zij gevoelde zich opgewekt en\nkon zich reeds genoeg beheerschen om opmerkingen te maken.\n\nZij zag, dat de elite van het gezelschap zich in een hoek der zaal\nhad gegroepeerd. Daar bevond zich de gastvrouw, verder de tot\nin het onmogelijke gedecolleteerde, schoone Lydia, Korszunsky\'s\nvrouw! daar blonk de kale schedel van Kriwin, die altijd daar was,\nwaar zich de elite bevond; daarheen zagen alle jongelieden zonder\neen toenadering te durven wagen en daar vonden haar oogen Stiwa en de\nbevallige gestalte en het bekoorlijk gelaat van Anna Karenina.--_Hij_\nwas daar ook. Kitty had hem sinds den bewusten avond, dat zij Lewin\nhad afgewezen, niet meer gezien. Met haar scherpen blik herkende zij\nhem dadelijk en bemerkte zelfs, dat hij haar aanzag.\n\n"Nog een toer? U zijt toch niet vermoeid?" vroeg Korszunsky buiten\nadem.\n\n"Neen, ik dank u."\n\n"Waarheen zal ik u dan geleiden?"\n\n"Ik geloof, dat mevrouw Karenina hier is. Wees zoo goed mij bij haar\nte brengen."\n\n"Zooals u beveelt," en Korszunsky walste langzaam recht door de\nverschillende groepen naar den linker hoek der zaal heen, terwijl hij\ntelkens riep: "Pardon medames! Pardon messieurs;" en zoo laveerde\nhij tusschen al die strikken en slepen door zonder ook maar een\ntipje daarvan aan te roeren en draaide zichzelf en zijn dame vlug\nmet korten zwaai rond, zoodat haar sleep Kriwins knieen als een\nwaaier bedekte. Toen nam hij met een diepe buiging haar hand en\ngeleidde haar naar Anna Arkadiewna. Anna was niet, zooals Kitty het\nhaar voorgesteld had, in \'t lila gekleed, maar zij droeg een zeer\nlaag uitgesneden zwart fluweelen japon, die haar ronde als uit ivoor\ngesneden, prachtige schouders, alsook haar volle armen met de smalle,\nkleine handen voordeelig deed uitkomen. Door haar prachtig zwart\nhaar was een krans van violen geslingerd en zulk een krans kwam ook\naan den gordel tusschen de witte kant uit te voorschijn. Het glanzige\nhaar was eenvoudig in elkander gestrengeld en krullende lokjes kwamen\naan hals en slapen te voorschijn. Om den blanken hals droeg zij een\nstreng echte paarlen.\n\nKitty had Anna elken dag gezien, maar nu bemerkte zij, dat zij haar\nnog niet in haar volle schoonheid kende. Zij zag haar nu in een\nonverwachten glans en nu eerst begreep zij, dat Anna\'s eigenaardige\nschoonheid daarin bestond, dat bij haar minder het toilet dan zij zelf\nin het oog viel. Het zwarte kleed met de prachtige kant was slechts\neen lijst, waarin zij zelf te zien was: eenvoudig, gedistingueerd,\nnatuurlijk en daarbij levendig en opgewekt.\n\nZij stond daar steeds in buitengewoon rechte houding en toen Kitty\nde kleine groep naderde, sprak zij juist met den gastheer, het hoofd\neenigszins naar hem heen gebogen. Zij wendde zich terstond met een\nlief, welwillend lachje tot Kitty. Een vluchtige, echt vrouwelijke\nblik gleed over Kitty\'s toilet en een nauwelijks merkbare, voor deze\nechter goed verstaanbare beweging met het hoofd gaf de goedkeuring\nover haar schoonheid en toilet te kennen.\n\n"Gij komt reeds als dansend de zaal binnen!" sprak zij.\n\n"Dit is een mijner getrouwste helpsters," sprak Korszunsky, terwijl\nhij zich voor Anna, die hij nog niet gegroet had, boog. "De prinses\nhelpt het bal opluisteren. Anna Arkadiewna, ik solliciteer om een\nwalstoer," voegde hij er bij.\n\n"Gij kent elkander dus al?" vroeg de heer des huizes.\n\n"Wie ken ik niet? Mijn vrouw en ik zijn als de witte wolven: allen\nkennen ons!" antwoordde Korszunsky. "Een walstoer, Anna Arkadiewna!"\n\n"Ik dans niet, als ik het eenigszins vermijden kan," antwoordde zij.\n\n"Heden is het evenwel niet te vermijden," zeide Korszunsky.\n\nOp dat oogenblik trad Wronsky naderbij. "Nu, als het dan zijn moet,\ndan dansen wij!" zeide zij en legde dadelijk, zonder op Wronsky\'s\ngroet te letten, de hand op Korszunsky\'s schouder.\n\n"Waarom is zij ontevreden op hem?" dacht Kitty, die opgemerkt had,\ndat zij opzettelijk Wronsky\'s groet voorbij zag.\n\nWronsky ging naar Kitty toe, herinnerde haar aan de eerste quadrille\nen gaf zijn leedwezen te kennen, dat hij zoo lang het genoegen niet had\ngehad haar te zien. Kitty bespeurde in zijn wezen iets bizonders, alsof\nhij nog meer terughoudend en hoffelijk was geworden; zij luisterde\nnaar zijn woorden en zag met bewondering naar de dansende Anna. Zij\nverwachtte, dat hij haar ten dans zou vragen, maar hij deed het niet,\nen het werd haar deswege ietwat onbehagelijk. Zij zag hem vragend aan;\nhij bloosde en haaste zich haar te engageeren. Maar nauwelijks had\nhij zijn arm om haar fijne taille gelegd en deden zij den eersten pas,\ntoen de muziek plotseling ophield. Kitty zag in zijn gelaat, dat zoo\ndicht bij haar was, en nog vele jaren later sneed haar deze blik vol\nliefde, waarmede zij hem aangezien had en die hij onbeantwoord had\ngelaten, met kwellende schaamte door het hart.\n\n"Pardon! Pardon! Walsen!" riep Korszunsky aan de andere zijde der\nzaal, en terwijl hij de eerste de beste dame omvatte, begon hij weer\nte dansen.\n\nWronsky en Kitty danste eenige malen rond. Toen ging Kitty naar\nhaar moeder en nauwelijks had zij eenige woorden met gravin Nordston\ngewisseld, toen ook Wronsky kwam om haar voor de quadrille af te halen.\n\nOnder deze quadrille werd niets van belang gesproken; slechts eenmaal\nmaakte het gesprek eenigen indruk op haar, toen hij vroeg, of Lewin\nnog hier was en er bij voegde, dat hij hem zeer bevallen was. Maar\nKitty verwachtte ook niets meer van de quadrille. Zij wachtte met\neen beklemd hart op de mazurka. Bij deze, dacht zij, moest zich alles\nbeslissen. Zij was zoo overtuigd, dat hij, zooals op vroegere bals,\nook nu met haar de mazurka zou dansen, dat zij reeds vijf andere\nheeren had afgewezen.\n\nToen zij een der laatste quadrilles danste met een vervelend heer,\ndien zij niet had kunnen afwijzen, kwam zij juist vis a vis Wronsky\nen Anna. Zij was sedert de eerste maal niet meer met Anna saamgekomen\nen zag haar nu plotseling weer in een geheel nieuwen en onverwachten\ntoestand. Zij aanschouwde in Anna de haar zelf zoo wel bekende\nteekenen der opgewondenheid van vervulde hoop; zij zag haar bedwelmd\ndoor verrukking; zij zag den opvallenden glans in haar oogen en den\nlach van geluk en levenslust, die onwillekeurig haar lippen omspeelde;\nzij zag de gracieuse zekerheid en lichtheid harer bewegingen.\n\n"Wie?" vroeg Kitty zich zelf: "Allen of maar een enkele?" en zonder den\nzich aftobbenden jongeling, die met haar danste, te helpen--ofschoon\nhij den draad van het gesprek verloren had en niet weer kon vinden--en\nterwijl ze werktuigelijk de luide commando\'s volgde, sloeg zij\nonafgebroken Anna gade, en haar hart kromp meer en meer ineen.\n\n"Neen, dat is niet de bewondering der menigte, die haar bedwelmt,\nhet geldt slechts eenen en deze eene is hij! Is het mogelijk? Is\n_hij_ het?"\n\nTelkens als hij met Anna sprak, lichtten haar oogen in vroolijken\nglans. Maar wat deed hij dan? Kitty zag hem aan en verschrok. Zij zag\nbij hem datgene, wat zij in den spiegel in haar eigen gelaat zag. Waar\nwas zijn kalme en vaste houding gebleven? Waar de uitdrukking van\nzorgelooze gelijkmoedigheid in zijn gelaat? Neen! Nu, telkens als hij\nzich tot Anna keerde, boog hij het hoofd, als wenschte hij voor haar\nneer te vallen en in zijn blik lag slechts de uitdrukking der innigste\nliefde, gepaard met angstige beklemdheid. "Ik wil u niet beleedigen,\nmaar ik zou mij zelf willen redden en geef niet toe!" zoo sprak elk\nzijner blikken.\n\nHet geheele bal, de geheele wereld werd voor Kitty\'s ziel met een\nnevel bedekt. Slechts de strenge school harer opvoeding, die zij\nwas doorgegaan, hield haar staande om te kunnen doen, wat men van\nhaar verwachtte, dat was, dansen, op alle vragen antwoorden, spreken,\nzelfs lachen. Maar voor het begin van den cotillon, toen men reeds de\nstoelen terecht zette en zich eenige paren uit de groote naar de kleine\nzaal begaven, werd Kitty een oogenblik door angst en vertwijfeling\novervallen. Vijf heeren had zij afgewezen en nu had zij geen danser;\ner was zelfs geen hoop meer, dat zij nog gevraagd zou worden, juist\nomdat zij altijd zoo gezocht geweest was en het niemand kon invallen,\ndat zij nog vrij zou zijn. Zij moest haar moeder zeggen, dat zij\nongesteld was en naar huis moest; maar daartoe had zij den moed niet;\nzij gevoelde zich als vernietigd.\n\nZij ging een klein salon binnen en gleed op een stoel neder. Het\nluchtige kleed golfde als een wolk om haar fijne taille; de eene arm\nlag krachteloos in de vouwen van de rosa-tunica neder; de andere hield\nden waaier en verkoelde met een korte, snelle beweging haar gloeiend\ngelaat. Maar in weerwil van deze gelijkheid met een vlinder, die zich\nzoo even op een grashalm heeft neergezet en gereed is de bonte vleugels\nweer te openen en verder te fladderen, benauwde een ontzettende\nvertwijfeling haar het hart. "Wellicht vergis ik mij! Misschien is het\nvolstrekt niet zoo!" Maar nogmaals ging voor haar innerlijk oog alles\nvoorbij, wat zij gezien en gevoeld had, en zij kon niet meer twijfelen.\n\n"Kitty, wat is dat nu?" vroeg gravin Nordston, die haar over het dik\ntapijt onhoorbaar genaderd was; "ik begrijp dat niet!"\n\nKitty\'s onderlip beefde; zij richtte zich dadelijk op.\n\n"Kitty, gij danst den cotillon niet mede?"\n\n"Neen, neen," antwoordde Kitty met een door tranen verstikte stem.\n\n"Hij heeft haar in mijn tegenwoordigheid voor den cotillon\ngeengageerd," zeide de gravin Nordston, die wist, dat Kitty begreep,\nwie "hij" en "zij" waren: Zij zeide: "danst gij dan niet met prinses\nTscherbatzky?"\n\n"Och, \'t is mij alles hetzelfde!" antwoordde Kitty. Niemand als zij\nzelf begreep haar toestand, niemand wist, dat zij eerst gisteren een\nman, die zij wellicht beminde, had afgewezen en daarom had afgewezen,\nomdat zij aan een anderen geloofde. Gravin Nordston zocht Korszunsky\nop, met wien zij zelf anders den cotillon zou gedanst hebben, en beval\nhem Kitty te engageeren. Korszunsky en Kitty dansten als eerste paar en\ntot haar geluk behoefde zij niet veel te spreken, want Korszunsky had\ngenoeg te loopen en te ordenen; Wronsky en Anna zaten bijna tegenover\nhen. Zij zag hen van verre en zag hen als zij in den dans haar meer\nnabij kwamen, en hoe meer malen zij hen zag, des te meer werd zij\novertuigd, dat haar ongeluk was voltooid. Zij zag, dat zij zich in\nde volle zaal geheel alleen gevoelden, en op Wronsky\'s anders zoo\nzelfbewust en vast gelaat zag zij nu een treffende uitdrukking van\nwankelmoedige onderworpenheid, gelijk aan de uitdrukking van een\nschranderen, zich schuldig gevoelenden hond.\n\nAnna lachte, en haar lachen deelde zich aan hem mede; werd zij\nnadenkend, dan werd hij ernstig; een bovennatuurlijke kracht kluisterde\nKitty\'s blik aan Anna; zij was verrukkelijk in haar eenvoudig zwart\nkleed; verrukkelijk waren haar met rijke braceletten omsloten armen,\nverrukkelijk haar hals met parelsnoer, verrukkelijk de lokken van haar\neen weinig losgegane frisuur, verrukkelijk haar bevallige, lichte\nbewegingen, verrukkelijk het schoon gelaat in zijn levendigheid;\nmaar er was iets verschrikkelijks en vreeswekkends in al deze\nbekoorlijkheid gelegen.\n\nKitty bewonderde haar nog meer dan vroeger, maar deze bewondering\nveroorzaakte haar geen vreugde, maar kwelling. Zij gevoelde zich\nvernietigd en haar gelaat drukte dat ook uit. Haar oogen stonden\ndof en haar wenkbrauwen waren opgetrokken. Toen Wronsky haar in den\ncotillon ontmoette, werd hij door haar aanblik getroffen; hij herkende\nhaar nauwelijks.\n\n"Een allerprachtigst bal," zeide hij, om slechts iets te zeggen.\n\n"Ja," antwoordde zij.\n\nMidden in den cotillon moest Anna, om een nieuwe door Korszunsky\nuitgevonden, gecompliceerde figuur uit te voeren, in het midden van\nden kring treden; zij nam twee heeren en riep Kitty en een dame tot\nzich. Kitty naderde haar en zag haar schuchter aan. Anna zag haar\nmet toegeknepen oogen aan en drukte lachend haar hand; maar toen\nzij bemerkte, dat Kitty\'s gelaat slechts met een uitdrukking van\nverwondering en twijfel haar lachen beantwoordde, wendde zij zich\nvan haar af en begon opgewekt met de andere dame te spreken.\n\n"Ja, er is iets vreemds, duivelsch en verrukkelijks in haar!" zeide\nKitty bij zich zelf.\n\nAnna wilde niet op het souper blijven, hoezeer de gastheer haar ook\ndrong. "Neen, ik blijf niet," antwoordde zij beslist. Wronsky stond\nnaast haar en zweeg. Zij keerde zich naar hem om. Hoewel zij hem\nslechts eenige malen gezien had, gevoelde zij toch, dat tusschen hem\nen haar een verleden vol beteekenis lag.\n\n"Neen, ik heb op dit eene bal bij u al meer gedanst, dan den geheelen\nwinter in Petersburg," zeide zij; "ik moet voor de afreis nog wat\nrusten."\n\n"U reist dus morgen bepaald af?" vroeg Wronsky.\n\n"Ja, dat denk ik!" antwoordde Anna, alsof zij zich over zijn koene\nvraag verwonderde. Maar een onwillekeurig en trillend licht in haar\noogen en haar zenuwachtig lachje verzengde hem, terwijl zij dat zeide.\n\nAnna bleef niet op het souper, maar reed aanstonds weg.\n\n\n\n\n\nXV.\n\nNa den avond vol kwelling bij de Tscherbatzky\'s was Lewin onmiddellijk\nnaar het telegraafkantoor gereden en zond een telegram naar huis,\ndat men hem den volgenden dag van het station zou afhalen. Nadat hij\nvan zijn broeder Sergei afscheid had genomen, verliet hij Moskou den\nvolgenden morgen en was \'s avonds reeds weer te huis.\n\nOnderweg en ook reeds te Moskou had hem een verwarring van denkbeelden,\neen ontevredenheid met zich zelf, een zeker gevoel van schaamte\nbevangen; maar toen hij aan zijn station uitstapte en zijn eenoogigen\nkoetsier Ignat in den opgeslagen kraag van zijn kaftan gedoken zag\nstaan; toen hij bij het zwakke lichtschijnsel uit de stationsvensters\nzijn slede en zijn paarden herkende, en toen Ignat, terwijl hij in de\nslede plaats nam en zich warm in zijn reisdeken hulde, hem verhaalde,\ndat de nieuwe werkopzichter was aangekomen, en dat de koe Pawa gekalfd\nhad, verdween het gevoel van schuwheid en ontevredenheid. Hij gevoelde,\ndat hij weer zich zelf was; alleen wilde hij nu beter worden; hij\nbesloot in de eerste plaats niet meer op een buitengewoon geluk,\nzooals hij gedacht had in een huwelijk te zullen vinden, te hopen,\nen derhalve wilde hij ook het tegenwoordige niet meer verachten; en\neindelijk wilde hij zich niet meer door een zinnelijken hartstocht\nlaten medeslepen. Daarna herinnerde hij zich ook een gesprek over\ncommunisme, en terwijl hij gister nog vluchtig daarover heen was\ngeloopen, dacht hij er nu ernstig over na, en ofschoon hij ook elke\nomwenteling op oeconomisch gebied voor onzin hield, kwam hem nu toch\nzijn overvloed tegenover de armoede des volks als onrechtmatig voor,\nen hoewel hij tot hiertoe veel gewerkt en eenvoudig geleefd had,\nbesloot hij voortaan nog meer te werken en zich nog minder weelde\nte veroorloven.\n\nMet het verfrisschend gevoel van de hoop op een nieuw, beter leven\nnaderde hij \'s avonds ten nege ure zijn huis. Uit de vensters der\nkamer van Agasija Michailowna, de oppasster zijner jeugd, thans\nzijn huishoudster, viel het licht op de besneeuwde voorplaats van\nhet huis. Zij sliep, dus nog niet. De door haar gewekte Kusma ijlde\nbarrevoets en slaapdronken naar de buitentrap. De patrijshond Laska\ndrong zich kwispelstaartend tegen zijn knieen, ging op de achterpooten\nstaan, maar waagde het niet, zooals hij gaarne zou gedaan hebben,\nde voorpooten tegen zijn borst te zetten.\n\n"Wat zijt gij spoedig terug gekomen, vadertje!" zeide Agasija.\n\n"Het was er vervelend, Agasija Michailowna! Ginds is het schoon,\nmaar t\'huis nog beter!" antwoordde hij en ging naar zijn kamer.\n\nHet vertrek werd nu door een binnengebrachte lamp verlicht; alle\nhem zoo wel bekende voorwerpen, die zich daarin bevonden, werden nu\nzichtbaar; het gewei van een koningshert, de boekenplank, de kachel,\ndie lang gerepareerd had moeten worden, de sofa en daarvoor de groote\ntafel met een opengeslagen boek, een gebroken aschbeker en daarnaast\neen door hem zelf beschreven schrijfboek. Toen hij dit alles zag,\nbeving hem voor een oogenblik de twijfel aan de mogelijkheid om\neen nieuw leven te beginnen, zooals hij dat onderweg gedroomd had;\n\'t was hem of al deze getuigen van zijn vroeger leven hem omringden\nen zeiden: "Neen, gij wordt ons niet afvallig en wordt geen ander\nmensch! Gij blijft, die gij waart, met uw twijfel en uw bestendig\nwantrouwen tegen u zelf, met de ijdele voornemens om u te verbeteren\nen met uw eeuwig hopen op een geluk, dat voor u is weggelegd."\n\n"Onzin," sprak hij luid tot zich zelf, ging naar een hoek, waar\nhij twee gewichten had staan, hief ze op en begon gymnastische\noefeningen. Hij hoorde voetstappen voor de kamerdeur. Toen zette hij\nde gewichten dadelijk weer op hun plaats.\n\nDe rentmeester trad binnen en meldde, dat alles, Goddank, in orde\nwas, maar hij liet er terstond op volgen, dat de boekweit in de\nnieuwe droogkamer wat was aangebrand. Dit bericht ergerde Lewin. Deze\ndroogkamer was door hem zelf gebouwd naar een ten deele zelf gevonden\nnieuw plan. De rentmeester was er altijd tegen geweest en meldde\nnu met een geheim leedvermaak, dat de boekweit was verbrand. Lewin\nwas stellig overtuigd, dat zoo ze verbrand was, hiervan de oorzaak\nalleen was gelegen in het verzuim om de noodige maatregelen te nemen;\ndit ergerde hem en hij liet dit den opzichter gevoelig blijken.\n\nMaar er had nog een andere gewichtige en blijde gebeurtenis plaats\ngegrepen. Pawa, zijn beste en prachtigste koe, die hij op een\ntentoonstelling gekocht had, had gekalfd.\n\n"Kusma, geef me mijn pels! en neem gij een lantaarn; ik wil ze eens\ngaan zien."\n\nDe stal voor de fokkoeien was dicht bij het huis. Lewin ging den stal\nin, bekeek Pawa en zette het kalf op zijn lange, waggelende pooten. De\nangstige Pawa begon te bulken, maar werd, zoodra Lewin haar het kalf\nweer toeschoof, rustig en begon toen met haar ruwe tong het kalf te\nlikken. Dit stak den kop zoekend onder zijn moeders buik en kwispelde\nmet den staart.\n\n"Licht toch eens goed bij, Fedor! Hier met de lantaarn." zeide\nLewin, terwijl hij het kalf bezichtigde. "Precies als de moeder,\nofschoon in kleur op den vader gelijkend! Prachtig! Lang en mooie\nbreede schoften! Nietwaar, Wassili Fedoritsch?" zoo wendde hij zich\ntot den rentmeester, terwijl hij uit blijdschap om het kalf de ramp\nmet de boekweit geheel vergat.\n\n"Hoe zou het ook leelijk kunnen zijn?" was het antwoord. "En Simeon,\nde opzichter, is dadelijk den dag na uw afreis gekomen. Wij moeten\nmet hem afrekenen. Over de machine heb ik u al vroeger gesproken."\n\nDeze aangelegenheid verplaatste Lewin weer terstond te midden van\nzijne groote en ingewikkelde landhuishoudelijke zaken; uit den stal\nging hij dadelijk naar het kantoor, en nadat hij met den rentmeester\nhet dringendste had besproken, ging hij naar boven naar het salon.\n\n\n\n\n\nXVI.\n\nHet was een groot en uitgestrekt oud gebouw, en hoewel hij het alleen\nbewoonde, gebruikte en verwarmde hij het geheele huis. Hij wist, dat\nhet dwaas, dat het ook niet goed en dat het vooral met zijne nieuwe\nvoornemens in strijd was, maar dit huis was voor hem de geheele wereld,\nhet was die wereld, waarin zijn ouders geleefd hadden, en gestorven\nwaren. Het leven dat zij geleid hadden, was voor Lewin het ideaal\ndes levens, dat hij gedroomd had met zijn vrouw en zijn familie\nte vernieuwen.\n\nLewin kon zich zijn moeder nauwelijks herinneren. De gedachte aan\nhaar was hem een heilig aandenken, en zooals haar beeld in zijn ziel\nwas geprent, stelde hij zich zijn toekomstige vrouw voor.\n\nToen hij het kleine salon, waar hij gewoon was thee te drinken,\nwas binnengetreden, zette hij zich in zijn leunstoel neder en\nAgasija Michailowna zette zich, toen ze de thee gebracht had, bij\nhet venster. Nu kwam hij tot het bewustzijn, dat hij zonder zijn hoop\nen zijn droomen niet kon leven; met haar of met een andere, maar het\nmoest zoo zijn. Hij las in het boek, dacht over het gelezene na, hield\nook dikwijls op om naar Agasija\'s onophoudelijk gebabbel te luisteren\nen te gelijk rezen beelden uit zijn werkkring en uit zijn toekomstig\nfamilieleven, geheel zonder samenhang, voor zijn geest. Het boek, dat\nhij las, was dat van Tyndall "Over de warmte." "Dat over de kometen\nis onwaar, hoewel men \'t met genoegen leest," dacht hij. Plotseling\nviel hem een aangenamer gedachte in: "Over twee jaar kan ik onder\nmijn kudde twee Hollandsche koeien hebben, twaalf jonge dochters\nvan Berkus, den bul, en Pawa kan dan ook nog leven, en deze drie er\nbij--prachtig!" Hij nam het boek weer ter hand. "Nu goed! electriciteit\nen warmte zijn een en hetzelfde! Zou het ook stelkunstig mogelijk\nzijn een oplossing te vinden door voor de eene van die grootheden de\nandere te stellen? Neen. Dat doet er echter ook niets toe!... Bizonder\naangenaam zou het zijn, als dat kalf van Pawa al een groote koe was,\nen die andere drie nog daar bij--Prachtig! En als ik dan met mijn\nvrouw den veestapel ga bezichtigen, zegt mijn vrouw tot de gasten:\ndit kalf hebben Kostja en ik zelf groot gebracht."--"Hoe kunt ge\ndaar genoegen in vinden?" vraagt een der gasten. "Alles wat hem\ngenoegen doet, doet ook mij genoegen.... Maar wie is zij? In Moskou\nis iets ernstigs voorgevallen.... Maar wat er aan te doen? Ik heb er\ngeen schuld aan.... Maar nu wil ik een nieuw leven beginnen.... \'t\nZal echter nauwelijks mogelijk zijn; mijn vorig leven zal het\nbeletten. Doch leven als tot hiertoe? Ja, maar beter, veel beter!"\n\nHij leunde met het hoofd achterover en dacht na. De oude Laska, die\nde vreugd over de terugkomst van zijn meester nog niet kon inhouden\nen eerst naar buiten geloopen was om daar eens goed uit te blaffen,\nkwam nu kwispelstaartend binnen en schoof den kop onder zijn hand om\ngestreeld te worden.\n\n"Het spreken ontbreekt er maar aan en hij is toch maar een boerenhond,"\nzei Agasija. "Maar hij begrijpt, dat zijn meester thuis gekomen en\nniet goed geluimd is."\n\n"Waarom zou ik niet goed geluimd zijn?"\n\n"Alsof ik dat niet zou kunnen zien, vadertje! Ik moet mijn heerschap\ntoch wel hebben leeren kennen. Het is zoo erg niet, vadertje, als\nmen maar gezond en rein van hart is."\n\nLewin zag haar nadenkend aan, terwijl hij zich verwonderde, dat zij\nzoo zijn gedachten had kunnen raden.\n\n"Ik zal u nog wat thee geven," sprak zij, terwijl zij zijn kopje nam\nen de kamer verliet.\n\nLaska drukte nog steeds den kop tegen zijn hand. Hij streelde den hond\nen ten teeken, dat nu alles in orde was, vlijde deze zich terstond\naan zijn voeten neer en verzonk in zalige rust. Lewin beschouwde de\nbewegingen van het dier.\n\n"Zoo was \'t ook met mij! Maar \'t is niets! Alles kan nog goed worden!"\n\n\n\n\n\nXVII.\n\nDen morgen na het bal meldde Anna Arkadiewna in de vroegte haar\nechtgenoot per telegram, dat zij dien dag uit Moskou vertrok.\n\n"Neen, ik moet bepaald naar huis!" was de eenige verklaring, die zij\nvoor de plotselinge verandering in haar reisplan aan haar schoonzuster\ngaf, en zij zeide dit op een toon, alsof haar eensklaps honderd dingen\nwaren ingevallen, waaraan zij in het geheel niet gedacht had. "Neen,\nhet is veel beter dat ik vandaag ga."\n\nStipan Arkadiewitsch kwam niet thuis dineeren, maar had beloofd tegen\nzeven uur van zijn zuster afscheid te komen nemen. Ook Kitty was niet\ngekomen. Een brief van haar meldde, dat zij aan hoofdpijn leed. Dus\naten Dolly en Anna alleen met de kinderen en de Engelsche gouvernante.\n\nAnna was den geheelen dag met toebereidselen voor de reis bezig;\nzij schreef brieven aan haar Moskousche kennissen, noteerde haar\nuitgaven en pakte haar goed; het kwam Dolly voor, dat zij innerlijk\nzeer onrustig was, een toestand, dien zij door eigen ervaring zeer\ngoed kende, die iemand wel eens zonder reden overvalt, maar die toch\nmeestal een ontevredenheid met zichzelf moet bedekken. Na het diner\nbegaf Anna zich naar haar kamer en Dolly vergezelde haar.\n\n"Wat ben je vandaag vreemd," sprak Dolly.\n\n"Ik? Vind je dat? Ik ben niet vreemd, ik ben slecht. Dit overkomt\nmij nu en dan. Ik zou wel willen schreien, maar het gaat wel weer\nvoorbij!" zeide Anna haastig en boog blozend haar gelaat over\neen taschje, waarin zij haar batisten zakdoeken en nachtmutsjes\nbewaarde. Haar oogen gloeiden koortsachtig en vulden zich telkens met\ntranen. "Evenals ik geen lust had om van Petersburg te vertrekken,\nheb ik nu ook tegenzin om van hier te gaan."\n\n"Gij zijt hierheen gekomen, en hebt een goed werk verricht," hernam\nDolly, terwijl zij haar opmerkzaam aanzag.\n\nAnna zag met door tranen bedauwde oogen tot haar op. "Zeg dat niet,\nDolly! Ik heb niets gedaan en heb ook niets kunnen doen. Ik verwonder\nmij dikwijls, dat de menschen zich eigenlijk voorgenomen hebben mij\nte verwennen. Ik heb niets gedaan en kon ook niets doen. In uw hart\nwas zooveel liefde, dat ge vergeven kondt."\n\n"God weet, wat er zonder uw komst gebeurd was! Hoe gelukkig zijt gij\ntoch, Anna! In uw hart is alles goed en helder!"\n\n"Ieder heeft in zijn hart \'skeletons,\' zooals de Engelschen zeggen."\n\n"Wat zoudt gij voor \'skeletons\' hebben? Bij u is alles helder."\n\n"Och, ik heb er toch ook!" zeide Anna en een schalksch, geheimzinnig\nlachje omspeelde na de tranen onverwacht haar mond.\n\n"Nu, dan zijn uw \'skeletons\' komiek en niet van somberen aard,"\nantwoordde Dolly lachend.\n\n"Neen, zeer somber! Weet ge waarom ik vandaag vertrek in plaats\nvan morgen? Ik moet het je opbiechten," zeide Anna, terwijl zij\ngedecideerd achterover in haar stoel leunde en Dolly vast in de oogen\nzag, en tot haar genoegen bemerkte deze, dat Anna tot over de ooren\nen tot aan de kleine zwarte krullen in den nek rood geworden was:\n"Ja," ging Anna voort, "weet ge, waarom Kitty niet is komen eten? Zij\nis ijverzuchtig en wel op mij. Ik heb het verkorven.... Ik was de\noorzaak, dat het bal, waarvan zij zich zooveel voorstelde, voor\nhaar een kwelling werd. Maar waarlijk! stellig! Ik heb geen schuld,\nof ten minste maar een beetje...."\n\n"O, daar hebt ge precies gesproken als Stiwa," zeide Dolly lachend.\n\nAnna gevoelde zich een weinig beleedigd: "O neen, neen! Ik ben Stiwa\nniet!" ijverde zij en fronste de wenkbrauwen. "Ik vertel het je echter,\nomdat ik geen oogenblik over mij zelf in \'t onklare wil zijn!" Maar\nterwijl zij deze woorden uitsprak, gevoelde zij, dat zij niet juist\nwaren, want zij twijfelde niet slechts aan zich zelf, maar de gedachte\nalleen aan Wronsky wond haar op en zij vertrok alleen vroeger, om\nhem niet meer te ontmoeten.\n\n"Ja, Stiwa heeft mij verteld, dat ge met hem den cotillon gedanst\nhebt en dat hij...."\n\n"Ja, ge kunt je niet voorstellen hoe vreemd dat is toegegaan. Ik wilde\nhem eigenlijk aan een ander koppelen en nu is daar op eenmaal geheel\niets anders ontstaan...." Zij bloosde en hield op.\n\n"Ja, dat bemerkte men terstond!" zeide Dolly.\n\n"Maar ik zou wanhopig zijn, als dat bij hem ernstig gemeend was!" viel\nAnna hem in de rede. "En ik ben ook overtuigd, dat alles vergeten\nzal worden en Kitty zal ophouden mij te haten."\n\n"Ik moet je zeggen, Anna, dat ik die partij in het geheel niet voor\nKitty wensch, en het is beter, dat het uit is, als hij, Wronsky,\nin een dag op u verliefd kon worden."\n\n"Ach hemel, hoe dwaas zou dat zijn!" zeide Anna, en weder steeg een\nblos van genoegen naar haar gelaat, toen zij de in woorden uitgesproken\nstem van haar geweten hoorde. "Nu vertrek ik, en ik heb mij Kitty,\ndie ik zoo lief heb, tot vijandin gemaakt. Wat is zij toch lief! Maar\ngij zult alles weer in orde brengen, niet waar, Dolly?"\n\nDolly kon nauwelijks een glimlach onderdrukken; zij hield veel van\nAnna. maar het was haar niet onaangenaam te zien, dat zij ook haar\nzwakheden had.\n\n"Ik wensch zoozeer, dat gij allen mij zoo lief hebt, als ik u lief\nheb," zeide Anna met tranen in de oogen "en zooals ik u nu nog meer\nheb lief gekregen.... Ach, hoe dwaas ben ik vandaag!" Zij wischte\nhaar gelaat af en begon zich te kleeden.\n\n\n\n\n\nXVIII.\n\n"Goddank, nu is alles voorbij!" Dat was Anna\'s eerste gedachte,\ntoen zij van haar broeder afscheid had genomen, die tot de derde\nbel luidde den ingang van den waggon versperde. Zij ging naast\nAnnuschka, haar kamenier, zitten en keek eens in den slaapwagen rond:\n"Goddank! Morgen zie ik Serescha [5] en Alexei Alexandrowitsch weder\nen dan begint mijn gewoon, goed leven weer!"\n\nNog steeds met hetzelfde gevoel van onrust, dat haar den geheelen\ndag had bezield, schikte Anna haastig een en ander voor de reis\nterecht. Met de kleine, vlugge handen opende zij het roode taschje, nam\neen kussentje en legde dit op de knieen, toen wikkelde zij de voeten\nbehoorlijk in en maakte het zich gemakkelijk. Een zieke dame legde zich\nterstond te slapen. Twee andere spraken Fransch met elkander, en een\nbejaarde dame maakte aanmerking op de verwarming. Anna beantwoordde\nde dames, die haar aangesproken hadden, met een enkel woord, maar daar\nhet gesprek haar weinig belang inboezemde, verzocht zij Annuschka haar\nde kleine lantaarn te geven, haakte deze aan het zijkussen vast en\nnam uit haar taschje een ivoren vouwbeen en een Engelschen roman. In\nhet eerst kwam er nog niets van het lezen. Het gestommel en heen-\nen weerloopen stoorde haar eerst, toen luisterde zij naar het stampen\nder machine, daarop sloeg de sneeuw tegen het linkervenster en bleef\ntegen het glas kleven, tot het geheel bedekt was, en eindelijk stoorde\nhaar de voorbijgaande conducteur, die aan de eene zijde geheel was\nbesneeuwd. Verder bleef alles hetzelfde: het eenerlei schudden en\nstampen, dezelfde sneeuwjacht, de afwisselende overgangen van warmte,\ndezelfde vluchtige verschijning van dezelfde personen in het halfdonker\nen dezelfde stemmen,--en eindelijk begon Anna te begrijpen wat zij las.\n\nDe held van het verhaal was reeds op het punt zijn Engelsch geluk\nte verwerven: een baronetstitel en een landgoed, en Anna wenschte\nreeds met hem naar dat goed te rijden, toen zij plotseling besefte,\ndat hij zich eigenlijk moest schamen, en zij schaamde zich er ook\nover. "Waarover moet hij zich echter schamen en waarover ik dan\ntoch?" vroeg zij zich zelf met half beleedigde verwondering. Er was\ntoch niets waarover zij zich te schamen had. Zij riep de bizondere\nvoorvallen te Moskou in haar geheugen terug. Zij waren goed en\naangenaam. Toen zij zich het bal herinnerde, dacht zij aan Wronsky,\naan zijn verliefd, ootmoedig gelaat, dacht aan haar verhouding tot\nhem.... Maar daar stak immers niets in! En evenwel werd het gevoel\nvan schaamte sterker en het was, alsof bij de gedachte aan Wronsky\neen inwendige stem zeide: "Warm! zeer warm! verzengend!"\n\n"Nu, wat zou dat? Wat beteekent het? Vrees ik dan deze zaak in het\naangezicht te zien? zou het dan mogelijk zijn, dat tusschen mij en\ndezen jongen officier een andere betrekking bestaat of bestaan kan,\ndan tot ieder ander mijner bekenden?" Zij glimlachte verachtelijk\nen nam haar boek weer ter hand. Maar nu kon zij in het geheel niet\nmeer bevatten, wat zij las. Zij streek met het vouwbeen langs het\nvensterglas, toen legde zij het koude vlak tegen haar wang en zou nu\nluid hebben kunnen lachen, zoozeer bemachtigde haar plotseling een\ngevoel van vreugde tot in het diepst der ziel; zij gevoelde dat haar\nzenuwen als snaren al strakker gespannen werden, dat haar oogen zich\nal verder openden, dat haar vingers zich zenuwachtig bewogen, dat\ninwendig iets haar adem beklemde en dat alle voorwerpen en klanken\nin het halfdonker verbazend helder en duidelijk tot haar bewustzijn\nkwamen. Elk oogenblik beving haar de twijfel, of de trein voor of\nachterwaarts ging of wel geheel stilstond, of Annuschka naast haar\nzat of een vreemde, of dat daar op de armleuning een pels of een dier\nwas.... "Ben ik het zelf? of is het een ander?".... Zij vreesde zich\naan deze verdooving over te geven; zij stond op om zich te bezinnen\nen sloeg den plaid terug.\n\nDe deur werd geopend. De stem van een geheel ingehuld en met sneeuw\nbedekt persoon riep haar iets in het oor; zij begreep, dat zij bij\neen station waren aangekomen en dat die man de conducteur was. Zij\nvroeg Annuschka om haar pelerine en doek en ging naar de deur.\n\n"Wil u naar buiten gaan?" vroeg Annuschka.\n\n"Ja, ik wil wat frissche lucht scheppen, \'t is hier te warm." Zij\nopende het portier. Sneeuw en wind stormden haar tegen en betwisten\nhaar de deur. Zij opende die echter met beslistheid en ging naar\nbuiten. Zij hield zich tegen den wind aan de balustrade van het\nplatvorm vast. Achter den waggon was zij buiten den wind. Met\nwelbehagen en uit volle borst ademde zij de koude sneeuwlucht in en\nliet haar blik over het perron en het station gaan. Twee heeren gingen\nlangs haar heen en zagen haar in het gelaat. Nog eenmaal ademde zij\nmet volle teugen de koude lucht in en trok reeds de hand uit den\nmof om de balustrade te grijpen en weer in den waggon te klimmen,\ntoen een heer in een militairen mantel gewikkeld het licht van de\nlantaarn naast haar verduisterde. Zij wendde zich om en herkende in\nhetzelfde oogenblik Wronsky\'s gelaat. Hij bracht de hand aan de muts,\nmaakte een buiging en vroeg haar, of zij niets wenschte en of hij\nhaar niet met iets kon dienen.\n\nZij zag hem uitvorschend in de oogen en antwoordde niet terstond. Door\nde schaduw, die hem bedekte, heen zag zij toch of meende zij althans de\nuitdrukking van zijn gelaat te zien; het was weer diezelfde uitdrukking\nvan eerbiedige verrukking, die gisteren ook zulk een diepen indruk\nop haar gemaakt had.--Herhaalde malen in de laatste dagen, maar zoo\neven ook nog, had zij bij zich zelf gezegd, dat Wronsky een van die\nhonderden jonge mannen was, die overal te vinden zijn en aan wie\nzij zich zelf nooit zou veroorlooven te denken--en nu, het eerste\noogenblik, dat zij weer met hem samentrof, doortintelde haar een\ngevoel van vroolijke blijdschap. Zij behoefde niet te vragen, waarom\nhij hier was, zij wist het even zeker, alsof hij het haar gezegd had,\ndat het slechts was om daar te zijn, waar zij was.\n\n"Ik wist niet, dat gij ook op reis gingt. Waarom is u dan op\nreis?" vroeg zij, en een niet te verbergen vreugde en levendigheid\nstraalden van haar gelaat.\n\n"Waarom ik op reis ben?" vroeg hij en zag haar vlak in de oogen; "u\nweet, dat ik reis om daar te zijn, waar u is. Ik kan niet anders."--Op\ndat oogenblik veegde een windvlaag alle sneeuw van den waggon en\nrukte aan een losgegane zinken plaat, terwijl de locomotief klagend\nzijn schril gefluit deed hooren. De verschrikking van den storm loste\nzich nu voor Anna op in een liefelijke melodie. Hij had haar gezegd,\nwat haar hart wenschte, maar haar verstand vreesde. Zij antwoordde\nniets, maar haar gelaat verried den innerlijken strijd.\n\n"Vergeef mij, indien ik daareven iets gezegd heb, dat u onaangenaam\nis," sprak hij deemoedig, beleefd en eerbiedig, maar toch zoo kalm,\ndat zij er een oogenblik niets op antwoorden kon.\n\n"Wat gij daar zegt is slecht, en ik smeek u, als gij een weldenkend\nmensch zijt, vergeet dan, wat gij gesproken hebt, gelijk ik het ook\nvergeten zal," sprak zij eindelijk.\n\n"Niet een uwer woorden, niet een uwer bewegingen zal en kan ik ooit\nvergeten.... "\n\n"Genoeg, genoeg!" riep zij uit, terwijl zij te vergeefs haar gelaat,\nwaarnaar hij vol verlangen opzag, een strenge uitdrukking poogde\nte geven.--Zij greep het koude ijzer van de balustrade, steeg de\ntreden op en ging haastig het voorgedeelte van den waggon in. Bij den\ningang bleef zij even staan om over het voorgevallene te denken.--Zij\nherinnerde zich zijn noch haar woorden, maar zij besefte, dat het\nzooeven gevoerd gesprek hen ontzettend nader tot elkander gebracht\nhad. Het maakte haar evenzeer verschrikt als gelukkig.\n\nNadat zij zoo eenige minuten gestaan had, trad zij den waggon binnen\nen zette zich op haar plaats.--De gespannen toestand, waarin zij te\nvoren verkeerd had, herhaalde zich niet slechts, maar werd sterker\nen het kwam zoover, dat zij vreesde, dat er iets te strak gespannens\nin haar zou breken.--Zij sliep den geheelen nacht niet, maar in de\nspanning en in de droomen, die haar verbeelding vervulden, was niets\nonaangenaams en duisters meer, maar integendeel iets gelukkigs,\ngloeiends en opwekkends.\n\n\n\n\n\nXIX.\n\nEerst tegen den morgen sliep Anna zittend in. Toen zij ontwaakte,\nwas alles om haar heen wit en licht, en de trein naderde Petersburg.\n\nTerstond bestormden haar de gedachten aan haar huis, haar echtgenoot en\nhaar zoon en de zorgen voor deze en volgende dagen. Met verwondering\ndacht zij aan haar toestand van gisteren terug. Wat was er toch\ngebeurd? In het geheel niets! Wronsky had onzin gesproken en daar\nkon kort en goed een eind aan gemaakt worden!\n\n"En ik heb hem geantwoord, zooals ik doen moest! Of ik het mijn man\nvertellen zal? Maar wat moet ik hem dan zeggen? Daarover te spreken\nzou een schijn van gewicht aan iets geven, dat in het geheel niet\nvan beteekenis is."\n\nZij dacht er aan, dat zij gedurende haar huwelijk driemaal in\ndezelfde positie verkeerd had. Zij herinnerde zich, dat, toen zij haar\nechtgenoot eens van een liefdesverklaring verteld had, die een jong\nambtenaar haar had gedaan, hij hierop antwoordde: dat elke vrouw in\nde groote wereld aan zoo iets was blootgesteld, dat hij echter geheel\nop haar tact vertrouwde en noch zich zelf noch haar door ijverzucht\nzou beleedigen.\n\n"Dus heb ik niets te vertellen! Het is ook, God zij dank, niets,"\nsprak zij voor zich heen en stond op om den wagen te verlaten.\n\nDe eerste, dien zij te Petersburg, toen de trein stil hield, opmerkte,\nwas haar echtgenoot.\n\n"Mijn hemel, hoe komt hij toch aan zulke ooren?" dacht zij toen\nzij zijn koele en voorname houding beschouwde, waarbij haar de ver\nuitstaande ooren, die tot steun voor den rand van den hoed schenen\nte dienen, bizonder opvielen.\n\nToen hij haar gewaar werd, ging hij haar te gemoet, terwijl hij zijn\nlippen tot het gewone spotachtig lachje samenkneep en de groote, matte\noogen op haar vestigde. Een onaangename gewaarwording beklemde haar\nhet hart, toen zij dien flauwen blik ontmoette, alsof zij verwacht\nhad hem anders te vinden! maar het meest werd zij getroffen door de\nontevredenheid met zich zelf, die zij bij zijn ontmoeting gevoelde. Het\nwas een haar onbekende gewaarwording, een gevoel van veinzerij in de\nverhouding tot haar echtgenoot.\n\n"Zie nu eens welk een teeder echtgenoot gij hebt--teeder als in het\ntweede jaar van ons huwelijk! Hij brandt van verlangen u weer te\nzien!" sprak hij met zijn bedachtzame, fijne stem en op den toon,\nwaarop hij gewoonlijk tot haar sprak, namelijk alsof hij spotte over\niemand, die werkelijk zoo zou spreken.\n\n"Is Serescha gezond?" vroeg zij.\n\n"En dat is nu al het loon voor mijn ijver?" zeide hij. "Gezond,\ngezond!" en haar den arm aanbiedende geleidde hij haar naar het\nrijtuig.\n\nOok Wronsky had dien nacht niet getracht te slapen. Hij zat daar, nu\neens recht voor zich uit starend, dan de passagiers opnemende, en hij,\ndie vroeger reeds door zijn onverstoorbare kalmte de hem onbekenden\ngeimponeerd had, scheen nu nog trotscher en zelfbewuster. Hij zag op\nde menschen als op levenlooze voorwerpen neer. Een jong zenuwachtig\nambtenaar, die tegenover hem zat, begon hem om zijn voorkomen en\nhouding te haten. Hij vroeg hem eerst om vuur, sprak hem aan, stiet\nhem zelfs aan om te toonen dat hij geen ding, maar een mensch was,\ndoch Wronsky keek hem aan, alsof hij de waggonlamp was en de jonge\nman trok gezichten in het bewustzijn, dat hij onder den druk dezer\nnegeering als mensch van zijn stuk geraakte.\n\nWronsky zag en hoorde niets. Hij gevoelde zich als een souverein,\nniet omdat hij meende op Anna indruk te hebben gemaakt--want daarvan\nwas hij nog niet ten volle overtuigd--maar omdat de indruk, dien zij\nop hem gemaakt had, hem reeds gelukkig deed zijn.\n\nWat het einde daarvan zou wezen, wist hij niet en daar dacht hij ook\nin het geheel niet aan. Hij besefte, dat zich al zijn tot hiertoe\nverbrokkelde krachten nu tot een enkele concentreerden en met de\ngrootste energie naar een begeerlijk doel streefden, en dit maakte hem\ngelukkig. Hij was zich slechts bewust tot haar de waarheid gesproken te\nhebben, dat hij daar zijn moest, waar zij was, dat haar te zien en haar\nte hooren zijn geheel levensdoel en levensgeluk geworden was. Toen hij\nbij gindsch station was uitgestegen om een glas selzerwater te drinken\nen hij Anna zag, vertolkte zijn eerste woord haar onwillekeurig, wat\nhij dacht, en hij verheugde er zich over, dat hij het haar gezegd had,\ndat zij het wist en er aan denken moest.\n\nTe Petersburg den waggon verlatende, gevoelde hij zich, ondanks den\nslapeloozen nacht, frisch en opgewekt als na een koud bad. Hij bleef\nbij zijn waggon staan en wachtte tot zij den haren zou verlaten hebben.\n\n"Ik zal haar nog eenmaal zien," dacht hij; "zij zal iets zeggen,\nhet hoofd omwenden, opzien en misschien glimlachen."\n\nMaar voor hij haar zag, werd hij haar echtgenoot gewaar, die door\nden stationschef beleefd door de menigte geleid werd.\n\n"Ja, zoo, haar man!" Voor het eerst werd het Wronsky duidelijk,\ndat die man een persoon was, die bij haar behoorde; hij wist dat zij\neen echtgenoot had, maar aan diens bestaan had hij tot hiertoe schier\nniet gedacht. Dit gebeurde nu eerst, nu hij hem in levenden lijve voor\nzich zag, met zijn hoofd, schouders, beenen en zijn zwarte kleeding,\nvooral toen hij zag, dat die man haar als zijn eigendom aan den arm\nwegvoerde. Hij was als een dorstige, die eindelijk een bron gevonden\nheeft, maar daarin een schaap, een hond of een zwijn ontdekt, die\nhet water troebel heeft gemaakt. Vooral hinderde Wronsky de manier\nvan gaan van dien man, met die korte, stramme schreden, waarbij hij\ntelkens de heupen optrok. Maar zij was dezelfde en haar aanblik werkte\nals vroeger physisch opwekkend op hem en verschafte hem een zalig\ngenot. Hij beval zijn Duitschen bediende zijn bagage te bezorgen en weg\nte rijden; hij zelf echter naderde Anna. Hij had de eerste begroeting\nder echtgenooten gezien en met den scherpen blik van een verliefde de\nsporen eener kleine verlegenheid in haar gesprek met haar man bespeurd.\n\n"Neen, zij bemint hem niet, zij kan hem niet beminnen!" was de\ngevolgtrekking, die hij maakte.\n\nTerwijl hij hen achterop kwam, bemerkte hij met voldoening, dat\nAnna zijn nadering gevoelde; zij zag om en wendde zich, toen zij hem\nherkend had, terstond weer tot haar echtgenoot.\n\n"Ik hoop, dat u een goeden nacht gehad heeft!" zeide hij en boog te\ngelijk voor beiden, terwijl hij het aan Alexei overliet den groet op\nzijn conto te nemen en hem te willen kennen of niet naar zijn believen.\n\n"Ik dank u, zeer goed," antwoordde zij.\n\nHaar gelaat droeg sporen van vermoeidheid; daarop ontbrak die\nlevendigheid, die zich nu eens in een lach, dan in den glans der\noogen verried; maar eenmaal schoot er toch een straal uit haar\noogen tot hem over, en al werd dit vuur dadelijk gedoofd, hij was\ner toch werkelijk door beloond. Zij zag haar man vragend aan, of hij\nWronsky ook herkende. Alexei Alexandrowitsch zag hem onverschillig en\nverstrooid aan, alsof hij zich zijner nauwelijks herinnerde. Wronsky\'s\nrustige kalmte en fier zelfbewustzijn stieten op Karanins hoog gevoel\nvan eigenwaarde af als de zeis op een steen.\n\n"Graaf Wronsky," zeide Anna.\n\n"O, ik geloof dat we elkander al kennen," antwoordde Alexei\nAlexandrowitsch onverschillig en reikte Wronsky de hand. "Met de\nmoeder zijt gij heengegaan en met den zoon komt gij terug," zeide hij,\nduidelijk elke lettergreep doende hooren, alsof elk woord een roebel\nwas, dien hij haar schonk. "U is zeker met verlof hier?" voegde hij er\nbij en wendde zich, zonder het antwoord af te wachten, op zijn gewonen\nspottenden toon weer tot zijn vrouw: "Werden er bij het afscheid te\nMoskou veel tranen vergoten?"\n\nHij wilde Wronsky te kennen geven, dat hij met zijn vrouw alleen\nwenschte te zijn, en zich een weinig omkeerend tastte hij aan zijn\nhoed. Maar Wronsky wendde zich tot Anna: "Mag ik verzoeken om de eer\nmijn opwachting te mogen maken?"\n\n"\'t Zal ons zeer aangenaam zijn," antwoordde Alexei Alexandrowitsch;\n"elken Maandag ontvangen wij." Na Wronsky aldus zijn afscheid te\nhebben gegeven, ging hij tot Anna gewend voort: "Wat treft het goed,\ndat ik juist een half uur vrij heb om u af te halen en mijn teedere\nzorg te toonen," liet hij er op schertsenden toon op volgen.\n\n"Gij onderstreept uw teedere bezorgdheid zoozeer," antwoordde zij\ndenzelfden toon aanslaande, "dat ik ze wel waardeeren moet;" te gelijk\nluisterde zij onwillekeurig naar den klank van Wronsky\'s voetstappen\nachter haar. "Wat gaat mij dat aan?" dacht zij en vroeg haar man,\nhoe Serescha den tijd had doorgebracht.\n\n"O, uitstekend! Mariette zegt, dat hij zeer aardig geweest is en--ik\nmoet u bedroeven--hij heeft in het geheel niet naar u verlangd, in het\ngeheel niet, zooals uw trouwe heer gemaal gedaan heeft. Nog eens merci,\nmelieve, dat ge mij een dag meer geschonken hebt. Onze lieve Samowar\nzal er geheel door verrukt zijn." (Samowar noemde hij de beroemde\ngravin Lydia Iwanowa, omdat zij altijd bij iedere gelegenheid in vuur\ngeraakte en overkookte.) "Zij heeft reeds naar je gevraagd. Weet je:\nik raad je aan haar vandaag nog te bezoeken. Haar hart deelt in alles\nen allen. Bij al haar andere zorgen, interesseert zij zich nog bizonder\nvoor de verzoening onzer Oblonsky\'s."\n\nGravin Lydia Iwanowna was de huisvriendin der Karenins en het\nmiddelpunt van een dier Petersburger kringen, waarin Anna om haar\nmans wil het meest verkeerde.\n\n"Ik heb haar immers geschreven."\n\n"Ja, maar zij moet alles nauwkeurig weten. Als ge niet al te vermoeid\nzijt, bezoek haar dan. Nu, Conrad, rijdt ge naar huis; ik moet van\nhier dadelijk naar de eindzitting. Nu behoef ik mijn middagmaal\nniet meer alleen te gebruiken," ging hij op ernstigen toon voort;\n"gij weet niet hoe ge mij verwend hebt...."\n\nEn haar met een eigenaardigen glimlach een langen handdruk gevend,\nhielp hij haar in de coupe.\n\n\n\n\n\nXX.\n\nDe eerste, die haar thuis te gemoet kwam, was haar zoon. Ondanks\nde vermaning zijner gouvernante was hij het bordes opgeloopen, riep\njubelende: "Mama, mama!" en wierp zich om haar hals.\n\nMaar even als haar man, maakte ook haar zoon op haar een\nteleurstellenden indruk. Zij had zich hem schooner voorgesteld\ndan hij werkelijk was. Maar toch was hij, zooals hij daar stond,\nmet zijn blonden krulkop, blauwe oogen en gevulde beentjes in de\nstrak gespannen kousen, een allerliefste jongen. Het was voor Anna\neen heerlijk genot hem bij zich te hebben en zijn liefkoozingen te\nontvangen, en zij gevoelde een zedelijke geruststelling, als zij zijn\nblik vol liefde en vertrouwen tot haar zag opgeslagen en zijn naive\nvragen hoorde. Zij haalde de geschenken te voorschijn, die Dolly\'s\nkinderen hem zonden en vertelde hem, welk een lief klein meisje die\nTania daar in Moskou was, hoe die Tania al kon lezen en haar kleine\nbroertjes en zusjes hielp bij het leeren.\n\n"Is zij liever dan ik, mama?"\n\n"Voor mij zijt gij het beste en liefste op de wereld."\n\n"Dat wist ik wel," zeide Serescha met een tevreden lachje.\n\nNauwelijks had Anna haar koffie gedronken, of Lydia Iwanowna werd\nreeds aangediend. De gravin was een groote en corpulente vrouw, met\neen ongezonde, geelachtige gelaatskleur, maar prachtige, dwepende,\nzwarte oogen. Anna hield van haar, maar vandaag was het haar, alsof\nzij voor het eerst al haar gebreken bemerkte.\n\n"Nu, melieve? Gij hebt hun dus den olijftak gebracht?" vroeg de gravin,\ntoen zij nog nauwelijks de kamer was binnen gekomen.\n\n"Alles is voorbij, maar \'t was ook alles niet zoo erg als wij dachten,"\nantwoordde Anna. "Overigens is mijn belle soeur vast besloten ..."\n\nMaar de gravin, die zich voor al wat haar niet aanging interesseerde,\nhad de gewoonte naar datgene, wat haar interesseerde, niet te\nluisteren, en daarom viel zij Anna in de rede:\n\n"Ja, er is zooveel ellende en boosheid in de wereld, en ik gevoel me\nvandaag ook zeer ontstemd."\n\n"Hoe komt dat dan?" vroeg Anna met moeite een glimlach onderdrukkend.\n\n"Och, ik begin het moede te worden altijd te vergeefs lansen te breken\nvoor de waarheid; het verlamt mij bijna geheel. Onze aangelegenheid met\nde zusters" (het betrof eene godsdienstig-patriotische stichting) "ging\neerst wonderlijk goed vooruit, maar met die heeren is \'t onmogelijk\nklaar te komen," liet zij er met spotachtige berusting in haar lot\nop volgen; "in het eerst vatten zij de gedachte goed op, maar toen\nverminkten zij het plan en beoordeelden alles zoo kleingeestig. Twee\nof drie van hen, waaronder uw man, hebben de zaak in haar geheele\nbeteekenis opgevat, maar de anderen willen ze nu opgeven. Gister\nschreef Prawdin er mij over."\n\nPrawdin was een bekende Panslavist, die in het buitenland woonde, en de\ngravin vertelde, wat hij had geschreven. Daarop ging zij weer haastig\nheen, want zij moest nog een Panslavistische vergadering bewonen.\n\n"Zoo was het vroeger ook al," dacht Anna, "maar hoe komt het, dat mij\ndat vroeger nooit is opgevallen? Of is zij vandaag nog opgewondener\ndan anders? \'t Is inderdaad toch belachelijk: haar doel is de deugd,\nde Christelijke deugd en daarbij ergert zij zich aan alles en ziet\noveral vijanden, vijanden van Christendom en deugd!"\n\nNa gravin Lydia kwam een harer vriendinnen, de vrouw van een president,\nen vertelde haar alle nieuwtjes uit de stad. Ten drie ure ging ook\ndeze heen, maar beloofde des middags weer te komen.\n\nToen Anna alleen was, besteedde zij den overigen tijd van den\nvoormiddag om haar zaken te ordenen en eenige brieven en briefjes,\ndie op haar tafel verzameld lagen, te lezen en te beantwoorden.\n\nHet onbestemde gevoel van schaamte en de opgewondenheid, waardoor zij\nonderweg was aangegrepen, waren geheel verdwenen. In de gewone omgeving\nen de bezigheid van haar huiselijk leven had zij weldra haar kalmte,\nzekerheid en gewetensrust terug gevonden.\n\nTen vier ure keerde Alexei Alexandrowitsch van het ministerie van\nbinnenlandsche zaken naar huis terug. Zooals meestal het geval was,\nhad hij ook nu geen tijd om eerst naar zijn vrouw te gaan. Hij ging\nterstond naar zijn kabinet, waar eenige sollicitanten hem wachtten\nen hij nog eenige stukken moest onderteekenen, die de chef de bureau\ngebracht had.\n\nOp het diner (bij de Karenins waren er steeds twee of drie gasten\ngenoodigd) verschenen een oude nicht van Alexei Alexandrowitsch,\nde departementspresident met zijn vrouw en een jong mensch, die als\ncandidaat voor een opengevallen betrekking was aanbevolen.\n\nMet klokslag vijf trad Alexei Alexandrowitsch de eetzaal binnen,\nmet witten das, zwarten rok en twee orderteekens op de borst; hij\nmoest terstond na het diner weer weg, want elke minuut van zijn\nleven was bepaald en in beslag genomen. Om allen te voldoen, moest\nhij de grootste stiptheid in acht nemen. Zijn leus was: "Zonder\nhaast, zonder rust." Hij trad alzoo de zaal binnen, groette allen,\nnam dadelijk plaats, terwijl hij zijn vrouw toeknikte.\n\n"Zie zoo, nu is mijn eenzaam leven weer voorbij. Gij kunt niet\ngelooven, hoe ongezellig het is alleen te eten."\n\nOnder het diner besprak hij Moskousche aangelegenheden en informeerde\nmet een ironisch lachje naar Stipan Arkadiewitsch; verder liep\nhet gesprek over ambtelijke en maatschappelijke zaken. Na het diner\nbleef hij nog een half uur met zijn gasten saam, en daarop zijn vrouw\nweer glimlachend de hand drukkend, stond hij op en ging heen om de\nvergadering van den rijksraad bij te wonen.\n\nAnna bleef heden, tegen haar vroegere gewoonte, te huis, had eene\nconferentie met haar modemaakster en ging toen naar de kinderkamer,\nwaar zij den geheelen avond met haar zoontje doorbracht, legde hem zelf\nte bed, bekruiste hem en dekte hem toe. Zij verheugde zich, niet te\nzijn uitgegaan en den avond zoo goed doorgebracht te hebben. Het was\nhaar zoo licht om het hart, zij was zoo wel te moede en zij zag zoo\nhelder in, dat al wat haar onderweg zoo gewichtig was toegeschenen,\nniets meer was dan een der gewone nietige toevalligheden des levens\nen zij zich daarover noch voor zichzelf noch voor anderen behoefde\nte schamen. Zij zette zich met een Engelschen roman voor den haard\nneer en wachtte haar echtgenoot af. Precies om half tien ging de\nschel over en een oogenblik daarna kwam hij de kamer binnen.\n\n"Zijt gij daar eindelijk?" vroeg zij en stak hem de hand toe.\n\nHij kuste die en zette zich naast haar.\n\n"Ik zie, dat je reis van goed gevolg geweest is."\n\n"Ja, zeker," antwoordde zij en verhaalde hem alles van het begin af:\nhaar reis met gravin Wronsky, haar aankomst te Moskou, het ongeluk\nbij het station en dan van haar verrichting in de treurige zaak haars\nbroeders met Dolly.\n\n"Ik kan zulk een mensch niet verontschuldigen, al is hij ook je\nbroeder," zeide Alexandrowitsch gestreng.\n\nAnna glimlachte. Zij begreep, dat hij slechts zoo sprak om te toonen,\ndat zelfs geen familiebetrekking hem kon bewegen zijn oprechte\nmeening te verzwijgen. Zij kende deze eigenschap van haar echtgenoot\nen waardeerde die.\n\n"Maar ik verheug mij toch, dat alles zoo gelukkig is afgeloopen en\ngij weer hier zijt," ging hij voort. "Maar wat zeiden ze daar ginds\nvan de nieuwe dienstregeling, die ik hier in den senaat heb doorgezet."\n\nAnna had niets van deze dienstregeling gehoord en schaamde zich,\ndat zij iets, dat voor hem zoo belangrijk was, zoo geheel had kunnen\nignoreeren.\n\n"Hier is er integendeel veel over gesproken," zeide hij met een\nglimlach van zelfvoldoening.\n\nZij bemerkte, dat hij naar een gelegenheid zocht om haar iets van\ndeze voor hem zoo aangename zaak te vertellen, en nu bracht zij er\nhem door haar vragen toe haar met hetzelfde vergenoegde lachje de\novaties te beschrijven, die men hem naar aanleiding van die hervorming\ngebracht had.\n\n"Dat heeft mij veel, zeer veel genoegen gedaan, want het bewijst,\ndat men ook in dat opzicht tot een beter inzicht begint te komen."\n\nNadat hij een tweede glas thee had gedronken, stond hij op om zich naar\nzijn kamer te begeven. "Gij zijt in het geheel niet uitgegaan? Hebt\nge u dan niet verveeld?" vroeg hij nog.\n\n"O neen," antwoordde zij, eveneens opstaande en hem door de zaal naar\nzijn kamer begeleidend. "Wat leest ge nu?" vroeg zij.\n\n"Duc de Lille: Poesie des enfers," antwoordde hij: "een zeer goed\nboek."\n\nAnna glimlachte, zooals men om de zwakheden van een geliefd persoon\nkan glimlachen. Zij kende zijne hem tot behoefte geworden gewoonte,\n\'s avonds te lezen; zij wist, dat hij, hoewel zijne ambtsbezigheden\nzijn geheele kracht in beslag namen, het zich ten plicht stelde,\nal wat op geestelijk gebied verscheen te volgen en in het oog te\nhouden. Zij wist ook, dat hij slechts in wijsgeerige, staatkundige\nen theologische geschriften belang stelde en dat hij uit zijn aard\nweinig voor de kunst gevoelde; maar desniettemin of juist deswege\nliet Alexei Alexandrowitsch niets voorbij gaan, wat op dat gebied\nopgang maakte en achtte zich verplicht alles te lezen. Op wijsgeerig\nen staatkundig gebied twijfelde en onderzocht Karenina, maar in kunst\nen poezie en vooral ten opzichte van muziek, waarvan hij volstrekt\ngeen begrip had, had hij zich bepaalde en onveranderlijke inzichten\neigen gemaakt. Hij hield er van over Shakespeare, Rafael, Beethoven,\nover de nieuwere richtingen in de kunst en poezie en zoo al meer van\neen bepaald standpunt uit logisch te redeneeren.\n\n"Nu, God zij met u," zeide Anna aan de deur van zijn kabinet,\nwaar reeds een lamp met kap, een glas met water en een gemakkelijke\nleunstoel voor hem gereed stonden. "En ik zal intusschen naar Moskou\nschrijven." Hij drukte haar de hand en kuste ze.\n\n"Hij is toch een goed man, een waarlijk goed, ja in zijn soort\nzelfs veelbeteekenend man," zeide Anna, terwijl zij naar haar kamer\nterugkeerde, bij zich zelf, alsof zij hem tegen iemand verdedigen\nmoest, die hem beschuldigde en beweerde, dat men hem niet kon\nbeminnen. "Maar waarom staan die ooren hem toch zoo ver van het\nhoofd? Zou hij zich het haar ook hebben laten knippen."\n\nMet klokslag twaalf uur, toen Anna nog aan haar schrijftafel zat en\njuist haar brief aan Dolly sloot, deden zich gelijkmatige voetstappen\nin pantoffels hooren en Alexei Alexandrowitsch naderde haar, gewasschen\nen gekamd en met een boek onder den arm.\n\n"Het is tijd, het is tijd," sprak hij met zijn eigenaardig lachje en\nging de slaapkamer binnen.\n\nTerwijl Anna zich ontkleedde, dacht zij aan den blik, waarmede Wronsky\nKarenin gemeten had: "Welk recht had hij hem zoo aan te zien?"\n\nToen zij het slaapvertrek binnen kwam, miste haar gelaat niet slechts\ndie opgewektheid, die gedurende haar verblijf te Moskou in haar\noogen en haar lachjes had getinteld, maar dit vuur scheen nu geheel\nuitgebluscht of ergens diep verscholen te zijn.\n\n\n\n\n\nXXI.\n\nBij zijn vertrek van Petersburg had Wronsky zijn ruime woning\nop de Moskaya aan zijn vriend en besten kameraad Petritzky\nafgestaan. Petritzky was een jong officier van burger afkomst en niet\nrijk, met buitengewoon veel schulden, die \'s avonds steeds te veel\ndronk en wegens allerlei komieke en lichtzinnige affaires telkens naar\nde hoofdwacht werd gebracht en toch steeds bij al zijn kameraden en\nsuperieuren bemind was.\n\nToen Wronsky tegen twaalf uur van het station naar huis reed, zag hij\nbij het oprijplein een hem bekend rijtuig. Toen hij had aangescheld,\nhoorde hij binnen het lachen en snappen eener vrouwenstem en Petritzky\ndaarboven uit roepen:\n\n"Als \'t een booswicht is, niet binnen laten."\n\nWronsky beval den knecht hem niet aan te melden en ging zacht de eerste\nkamer binnen. Aan de ronde tafel zat barones Schilten, die in haar\nlila kleedje met haar blond kopje als een kanarievogel schitterde\nen haar Fransch gesnap door de kamer deed schallen, terwijl zij te\ngelijk de koffie gereed maakte. Naast haar zaten Petritzky in neglige\nen de ritmeester Kamerowsky in volle uniform.\n\n"Hoera! Wronsky!" riep Petritzky, sprong op en schoof zijn stoel\nachteruit; "onze gastheer zelf! Barones geef hem wat koffie uit\nde nieuwe kan! Bonjour kameraad! Dat is een verrassing! ik geloof,\ndat je over het sieraad van je kamer tevreden zult zijn!" zeide hij,\nterwijl hij op de barones wees: "Gij kent elkander toch?"\n\n"Dat zou ik denken," antwoordde Wronsky met vroolijken lach en drukte\nde kleine hand der barones--"wij zijn oude vrienden!"\n\n"Gij komt van de reis," zeide de barones; nu ga ik dadelijk heen. Ja,\nik rijd dadelijk weg, als ik stoor."\n\n"Waar u is, is u altijd thuis, barones," antwoordde Wronsky. "Bonjour,\nKamerowsky," zeide hij tot dezen met een koele handdruk.\n\n"Kijk, zoo iets liefs weet gij nooit te zeggen," zeide de barones\ntot Petritzky.\n\n"Niet? En waarom niet? Wacht maar eens, na het diner spreek ik ook\nniet slechter."\n\n"Ja, na het diner! Ha, ha ha! Dan is het geen verdienste. Nu ik zal\nhem uw koffie geven. Ga nu eerst heen om u te wasschen en wat op te\nknappen," vermaande de barones, nam haar plaats weer in en draaide\nvoorzichtig de kraan van de nieuwe koffiekan open. "Pierre, geef\nmij de koffiebus," wendde zij zich weer tot Petritzky, dien zij zoo\nbij zijn doopnaam noemde, zonder haar intieme betrekking met hem te\nverhelen. "Ik zal er nog wat bij doen."\n\n"Dan zult ge hem bederven."\n\n"Dat is niets--ha ha ha!--Nu? en uw vrouw?" riep zij plotseling\nhet gesprek afbrekend Wronsky toe: "Wij hebben u namelijk hier\nuitgehuwelijkt. Hebt ge uw vrouw niet meegebracht?"\n\n"Neen, barones, als Zigeuner ben ik geboren en als Zigeuner zal\nik sterven."\n\n"Des te beter, des te beter, geef mij uw hand."\n\nEn terwijl zij die niet weer los liet, begon zij hem met allerlei\ngrapjes er tusschen door haar nieuwste levensplannen mee te deelen\nen vroeg hem om raad.\n\n"Hij wil van geen scheiding weten--wat moet ik nu doen? (_Hij_ was\nhaar man.) Ik wil nu een proces tegen hem op touw zetten. Wat raadt ge\nmij? Kamerowsky, zie toch naar de koffie--ze kookt immers over--gij\nziet dat ik met belangrijker dingen bezig ben.--Ik moet procedeeren,\nwant ik moet mijn vermogen hebben. Begrijpt gij zulken onzin? Ik zeide\nhem met de meeste verachting, dat ik hem ontrouw was--en daarvoor\nwil hij nu mijn goederen behouden!"\n\nWronsky luisterde met genoegen naar het vroolijk gesnap der jonge\nvrouw, gaf haar in alles gelijk, deelde haar nu en dan schertsend\nzijn raad mede en sloeg dadelijk weer zijn tegenover zulke vrouwen\ngewonen conversatietoon aan. In zijn Petersburger wereld waren alle\nmenschen door hem in twee soorten verdeeld. Tot de eene, lagere soort,\nbehoorden alle ordinaire, bekrompen vooral belachelijke menschen,\ndie beweerden, dat een man met de vrouw moet leven, die hij getrouwd\nheeft; dat een meisje onschuldig, de vrouw zedelijk zijn moet; dat\nde man vast van beginselen zijn en zich beheerschen moet; dat men\nzich aan de opvoeding der kinderen wijden, zijn brood verdienen,\nzijn schulden betalen moet, en al zulken onzin meer. Dit waren de\nouderwetsche, belachelijke menschen. Tegenover hen stond een andere\nsoort van echte, verlichte menschen, zij namelijk, tot wie hij en\nzijns gelijken behoorden, bij wie het er voornamelijk op aan kwam zich\nelegant voor te doen, bevallig, hooghartig, mild, dapper en vroolijk\nte zijn, zich zonder blozen aan elken hartstocht over te geven en om\nal het overige te lachen.\n\nWel gevoelde ook Wronsky, die te Moskou een geheel andere\nlevensatmospheer had leeren kennen, zich in het eerste oogenblik\neenigszins beklemd, maar zoodra hij de voeten in de oude pantoffels had\ngestoken, ging hij weer zijn vroegere zorgelooze, lustige wereld in.\n\nDe koffie kwam natuurlijk niet gereed, zij kookte slechts over\nen bespatte het gezelschap, wat juist noodig was, dat wil zeggen:\nzij gaf aanleiding tot alarm en gelach en vloeide over het kostbaar\ntapijt en het kleed der barones.\n\n"Zoo, nu zeg ik u adieu! want anders komt het niet tot wasschen en dan\nheb ik de grootste misdaad, die een fatsoenlijk mensch begaan kan,\neene onreinheid, op mijn geweten.--Gij raadt mij dus aan, hem het\nmes op de keel te zetten?"\n\n"Zeker, maar zoo, dat uw kleine hand in de nabijheid van zijn lippen\nblijft. Hij zal die dan kussen en alles zal een goed einde nemen,"\nantwoordde Wronsky.\n\n"Dus tot vanavond in den Franschen schouwburg!" Haar kleed ruischte\nen zij verdween.\n\nOok Kamerowsky stond op en Wronsky ging naar zijn kleedkamer. Terwijl\nhij zich waschte en omkleedde, schetste Petritzky hem in korten tijd\nzijn geheelen toestand in Petersburg, zooals die zich gedurende zijn\nafwezigheid gevormd had. Geld was er niet voorhanden. Zijn vader\nhad verklaard niets meer te geven, niet eens meer zijn schulden te\nwillen betalen; een kleermaker had hem aangeklaagd en wilde hem achter\nslot brengen. De overste van zijn regiment had verklaard, dat hij,\nals al die schandalen niet ophielden, den dienst moest verlaten. De\nbarones verveelde hem ontzettend, vooral omdat zij hem nooit geld\nwilde voorschieten; maar er was een andere, hij wilde ze Wronsky\nwijzen, een wonder van schoonheid in streng oosterschen stijl,\n"in het genre der slavin Rebecca, ge begrijpt me wel!" Ook had hij\ngisteren met Berkoscheff twist gehad en deze wilde hem zij secondant\nzenden, maar het zou wel met een sisser afloopen. In het algemeen was\nechter alles in Petersburg prachtig en heerlijk! Toen begon Petritzky\nallerlei interessant en piquant nieuws te verhalen.\n\nTerwijl Wronsky in die hem door driejarig verblijf zoo vertrouwd\ngeworden woning naar het hem zoo wel bekend gebabbel van Petritzky\nluisterde, had hij het aangenaam gevoel weer tot dat van ouds gewone\nen zorgelooze Petersburger leven teruggekeerd te zijn en daarbij het\nbewustzijn te midden daarvan een nieuw en bekoorlijk doel te hebben.\n\n"Hoe gaat het met Luzulukoff?"\n\n"O, Luzulukoff, dat is een prachtige geschiedenis!" riep Petritzky\nuit. "Gij kent Luzulukoffs hartstocht voor bals. Zonder hem is\ngeen hofbal volmaakt. Onlangs was hij daar ook met zijn nieuwen\nhelm--gij kent onze nieuwe helmen toch al! Zij zijn zeer mooi, heel\nlicht. Derhalve hij staat daar--maar luister nu toch!"\n\n"Ik luister immers!" zeide Wronsky, terwijl hij zich met een\nwrijfhanddoek afdroogde.\n\n"Daar gaat een grootvorstin met een gezant hem voorbij en zij spreken\ntot zijn ongeluk juist over de nieuwe helmen. De grootvorstin wil\nden gezant de helmen nauwkeuriger beschrijven en daar ziet ze ons\nduifje staan." (Petritzky bootste na, hoe hij daar met zijn helm\nstond). "De grootvorstin verzoekt hem haar den helm even te geven--hij\ngeeft hem echter niet! Wat is dat? Men knipoogt, men zet een donker\ngezicht. Geef hier! Hij geeft hem echter niet. Allen staan verstijfd\nvan schrik.... Kun je u dat voorstellen? Daar wil die ... hoe heet hij\nook weer?... hem den helm ontnemen ... maar hij houdt hem vast. De\nander rukt hem eindelijk los en reikt hem de grootvorstin over. Dit\nis nu de nieuwe ... zegt de grootvorstin, keert den helm om en daar\nplotseling, verbeeld je! bons! klets! Wat rolt er uit? Peren, appelen,\nbonbons, zegge: twee pond bonbons ... dat alles had ons duifje bij\nelkaar gepikt en daarin geborgen."\n\nWronsky berstte bijna van lachen. Nog lang daarna, toen zij over\ngeheel andere dingen spraken, begon hij, zoodra hij maar aan den helm\ndacht, luidkeels te lachen. Nadat hij alle nieuwtjes vernomen en zich\nmet hulp van zijn bediende gekleed had, ging hij op rapport om zijn\nterugkeer in dienst te melden en ging daarna bezoeken afleggen.\n\n\n\n\n\n\nTWEEDE BOEK.\n\n\n\n\nI.\n\n\nTegen het einde van den winter werd in het huis van vorst Tscherbatzky\neen consult gehouden, dat over Kitty\'s gezondheidstoestand uitspraak\ndoen en beslissen zou, welke maatregelen tot herstel harer verzwakte\nkrachten zouden moeten genomen worden. Zij kwijnde weg en toen\nde lente kwam, verergerde haar toestand. De huisdokter had haar\neerst levertraan, toen staal, daarna lapis voorgeschreven, maar\ndaar dat alles niets hielp en hij geen anderen raad wist dan een\nbuitenlandsche badplaats, had men besloten er een "beroemden" dokter\nbij te nemen. Deze beroemde dokter, een nog jong en zeer schoon man,\ndrong op een nauwkeurig onderzoek van de patiente aan. Hij scheen er\nmet een bizonder genoegen op te drukken, dat maagdelijk schaamtegevoel\nslechts een overblijfsel van het oude barbarisme was en dat er niets\nnatuurlijker was, dan dat een jong dokter het lichaam van een jong\nmeisje betastte; hij vond het natuurlijk, omdat hij het dagelijks\ndeed en daarbij niets bizonders dacht of gevoelde; daarom beschouwde\nhij de schaamte van een jong meisje niet slechts als een overblijfsel\nvan barbaarschheid, maar als een beleediging voor hem zelf.\n\nMen moest zich dus naar hem schikken, want niettegenstaande alle\ndokters dezelfde studie doorloopen en dezelfde wetenschap uit\ndezelfde bronnen putten, in weerwil sommigen zelfs beweerden, dat\ndeze beroemde dokter slechts een middelmatige arts was, in het huis\nen in den geheelen kring van bekenden der vorstin was hij door een\nof ander tot een factotum geworden, en slechts deze beroemde arts\nwist het rechte en was alleen in staat Kitty te redden.\n\nNadat de dokter de diep beschaamde en ontstelde Kitty onderzocht,\nbeklopt, haar ademhaling beluisterd en daarna zijn handen zorgvuldig\ngewasschen had, keerde hij in het salon terug om met den vorst te\nspreken. Deze hoorde hem met opgetrokken wenkbrauwen en nu en dan\nkuchende aan; als een ervaren, schrander en gezond man geloofde\nhij niet recht aan de geneeskunde en ergerde zich innerlijk aan\ndeze comedie, te meer daar hij meende alleen de oorzaak van Kitty\'s\nongesteldheid te kennen. Daarentegen kon ook de geneesheer nauwelijks\nzijne minachting voor dezen ouden man verbergen, en het scheen hem\nmoeite te kosten tot diens zwak bevattingsvermogen af te dalen. Hij\nbesefte, dat het nutteloos en niet de moeite waard was met dezen\nbekrompen man veel over de zaak te spreken en hij begreep ook wel,\ndat de moeder eigenlijk het hoofd des huizes was. Voor haar wilde\nhij zijn parelen uitschudden.\n\nDe vorstin kwam op dit oogenblik met den ouden huisdokter het salon\nbinnen. De vorst ging ter zijde om niet te verraden, hoe belachelijk\nhem het geheel voorkwam.\n\n"Welnu, dokter? Beslis u over ons lot," zeide de vorstin; zeg mij\nalles!--"Is er nog hoop?" wilde zij er bijvoegen, maar haar lippen\nbeefden en zij vermocht de vraag niet te uiten. "Nu, wat is uw\ngevoelen, dokter?"\n\n"In de eerste plaats, vorstin, moet ik met mijn collega spreken;\ndan zal ik de eer hebben u mijn inzicht bloot te leggen."\n\n"Dan zullen wij u wel alleen moeten laten?"\n\n"Als u zoo goed wil zijn...."\n\nMet een zucht verliet de vorstin het salon.\n\nToen de dokters alleen waren, begon de huisarts schuchter zijn meening\nbloot te leggen. Volgens hem scheen het begin van een tuberculeus\nproces aanwezig te zijn, evenwel e. z. v.\n\nDe beroemde dokter hoorde hem aan en haalde intusschen zijn groot\ngouden horloge te voorschijn.\n\n"Zoo." zeide hij, "maar...."\n\nDe ander, ofschoon in zijn uiteenzetting gestoord, luisterde eerbiedig.\n\n"Maar gij weet, dat het begin van een tuberculeuzen toestand niet met\nzekerheid is te constateeren, ten minste de vorming van knobbeltjes\nniet. Men zou het hier echter kunnen aannemen; de kenteekenen zijn\nvoorhanden: een slechte spijsvertering, zenuwachtige prikkelbaarheid\nen zoo meer. Hier is dus sprake van het vermoedelijk begin van een\ntuberculeus proces, en nu is de hoofdvraag: wat kan er gedaan worden\nom de spijsvertering te verbeteren?"\n\n"Somtijds echter, zooals u weet, zijn ook gemoedsaandoeningen de\noorzaak," veroorloofde de huisarts zich met een schrander lachje aan\nte merken.\n\n"Zeker, zeer waar," antwoordde zijn beroemde collega, terwijl hij weer\nop zijn horloge zag. "Och, neem mij niet kwalijk: is de Jausky-brug al\ngereed of moet men nog altijd dien omweg maken?" vroeg hij. "Ja? Is\nzij klaar? O, dan kan ik in twintig minuten daar zijn.... Derhalve,\nhet komt er hier op aan, de spijsvertering te verbeteren en de zenuwen\nte sterken. Het eene staat in verband met het andere; wij moeten dus\nnaar beide zijden te gelijk trachten te werken...."\n\n"Wat dunkt u van een reis naar het buitenland?" vroeg de huisdokter\ntoen.\n\n"Ik ben een tegenstander van die reizen naar het buitenland. U zal\nmij moeten toestemmen, dat, indien werkelijk tuberculeuze gesteldheid\naanwezig is, een buitenlandsche reis niet helpen kan. Wij hebben een\nmiddel noodig, dat de spijsverteering bevordert en niet belemmert." In\nden verderen loop van het gesprek verklaarde de beroemde dokter,\ndat men met een badkuur in Soden de proef kon nemen, want mocht het\nniet baten, het kon ook niet schaden.\n\nDe huisdokter luisterde oplettend en eerbiedig. "Als voordeelen aan een\nverblijf in het buitenland verbonden zou ik beschouwen: een veranderde\nlevenswijs, een plaatselijke verwijdering van de oorzaken, die hier\nwellicht op haar gemoed invloed oefenen, en dan ook," liet hij volgen,\n"den wensch der moeder."\n\n"Och, als dit het geval is, moeten wij haar zeker laten reizen. Die\nDuitsche kwakzalvers zullen alles weer bederven ... maar we zullen\nhaar laten reizen."\n\nEn na nog eens op het horloge gezien te hebben, ging hij naar de deur.\n\nDe beroemde dokter verklaarde der vorstin (hij gevoelde dit\nwelstaanshalve te moeten doen), dat hij de patiente nog eens moest\nzien.\n\n"Hoe, nog eens onderzoeken?" vroeg de vorstin ontsteld.\n\n"O, neen, ik heb nog maar noodig eenige kleinigheden te weten. Mag\nik u verzoeken?"\n\nEn de moeder begaf zich met den dokter naar Kitty. Deze stond, door het\nonderzoek afgetobt, met gloeienden blos en een eigenaardigen gloed in\nde oogen, midden in het salon. Toen de dokter binnen trad, bloosde zij\nnog meer en kwamen er tranen in haar oogen. Haar geheele ziekte en de\nbehandeling daarvan kwam haar dwaas en belachelijk voor. Haar hart was\ngebroken; hoe zouden zij dat met poeders en pillen genezen? Maar zij\ndurfde haar moeder niet krenken, daar deze haar eigen schuld gevoelde.\n\n"Wees zoo goed plaats te nemen, prinses," zeide de beroemde dokter. Hij\nnam glimlachend tegenover haar plaats, voelde naar den pols en begon\nweer zijn vervelende vragen tot haar te richten. Zij beantwoordde die,\nmaar plotseling stond zij geergerd op.\n\n"Excuseer, dokter, dat heeft er niets mede te maken en \'t is reeds\nde derde maal dat u er naar vraagt."\n\nDe beroemde dokter was er niet door beleedigd. Toen Kitty\nzich verwijderd had, zeide hij tot de vorstin: "Ziekelijke\nprikkelbaarheid. Ik ben nu ook gereed...."\n\nEn nu verklaarde hij haar, als de eenige denkende vrouw, op\nwetenschappelijke wijze Kitty\'s toestand. Hij eindigde met een\nvoorschrift, hoe het bronwater gedronken moest worden, hoewel het\neigenlijk overtollig was. Zeer breedvoerig sprak hij over de vraag,\nof een buitenlandsche reis wezenlijk noodzakelijk was en ried haar\nnog aan, de Duitsche kwakzalvers toch niet te vertrouwen, maar zich\nin twijfelachtige gevallen steeds tot hem te wenden.\n\nNa het vertrek van den dokter keerde de moeder heel opgewekt tot haar\ndochter terug, en ook Kitty scheen veel kalmer.\n\n"Ik ben werkelijk heel gezond, mama," zeide zij; "maar als u op reis\nwil, welnu, laat ons dan op reis gaan." En wenschende over de ophanden\nreis verheugd te schijnen, begon zij over de toebereidselen te spreken.\n\n\n\n\n\nII.\n\nKort na het vertrek van den dokter kwam Dolly. Zij wist, dat het\nconsult heden zou plaats vinden, en kwam nu, ofschoon pas uit\nhet kraambed opgestaan, om iets naders over Kitty\'s toestand te\nvernemen. Men trachtte haar mede te deelen wat de dokter gezegd had,\nmaar nu bleek het, dat, ofschoon hij zeer lang en zeer duidelijk\ngesproken had, men toch niet kon weergeven, wat hij eigenlijk had\ngezegd. Een ding stond echter vast: hij had een badreis naar Soden\naangeraden. Dolly zuchtte onwillekeurig. Haar beste vriendin, haar\nzuster, ging weg. En haar leven was niet vroolijk. Haar verhouding\ntot Stipan werd na de verzoening meer en meer vernederend. Bijna nooit\nwas hij meer thuis; geld was er ook niet meer voorhanden; de gedachte\naan zijn ontrouw kwelde haar voortdurend, maar zij zette die zooveel\nmogelijk van zich, want zij vreesde de pas doorstane marteling der\njaloezie. Ook keert de eerste opflikkering van een hartstocht nooit\nmet zulk een hevigheid weder.\n\nOok de oude vorst kwam weer uit zijn kabinet in de huiskamer terug.\n\n"Dus heb jelui besloten op reis te gaan. En wat wil je dan met mij\nbeginnen?"\n\n"Het is, geloof ik, het beste, dat gij thuis blijft!" sprak zijn vrouw.\n\n"Precies zooals je wilt."\n\n"Mama, waarom zou papa niet met ons op reis gaan?" vroeg Kitty. "Dat\nis voor papa en voor ons veel aangenamer." De oude vorst stond op\nen streek met zijn hand over Kitty\'s haar. Ze hief haar gelaat op en\nlachte gedwongen. Het kwam haar voor, alsof hij haar altijd het best\nbegreep, ofschoon hij het minst sprak. Toen haar blik nu zijn goedige,\nblauwe oogen ontmoette, die haar zoo helder en opmerkzaam uit zijn\noud, gerimpeld gelaat gadesloegen, was het haar, of hij haar geheel\ndoorzag. Blozend hield zij hem den mond toe, maar hij streek slechts\nover het haar en zeide: "Die akelige chignons! Men kan zijn eigen\ndochter niet eens genaken en streelt slechts het haar van gestorven\nvrouwen!--Wel, Dolinka!" zoo wendde hij zich tot de oudste dochter:\n"wat voert uw baas uit?"\n\n"O niet veel bizonders, papa," antwoordde Dolly, die begreep, dat hij\nnaar haar man vroeg: "hij is altijd uithuizig, ik zie hem bijna niet\nmeer," kon zij niet nalaten er met een pijnlijk lachje bij te voegen.\n\n"Maar is hij nog niet naar buiten gegaan om het bosch te verkoopen?"\n\n"Neen, hij is nog altijd met de voorbereidselen bezig."\n\n"Zoo!" sprak de vorst, en zich nederzettend, zeide hij tot zijn vrouw:\n"Dus ik moet me ook klaar maken? Goed! Ik gehoorzaam. Maar Kitty,\nmijn kind, een ding moet ik je nog zeggen: als ge eens op een goeden\ndag wakker wordt, zeg dan tot je zelf: ik ben immers heel gezond\nen opgeruimd en ik wil weer met papa mijn vroege morgenwandelingen\ndoen. He?"\n\nHaar vader zeide dat zeer eenvoudig en toch werd Kitty bij die woorden\nverlegen en geraakte van haar stuk als een ontmaskerde misdadiger:\n"Ja," dacht zij, "hij weet alles, hij begrijpt alles en wil daarmede\nzeggen, dat men zijn schande moet weten te dragen, hoe beschamend\ndat ook zijn moge." Zij had geen heerschappij genoeg over zich zelf\nom iets te antwoorden; zij barstte in tranen uit en verliet de kamer.\n\n"Dat komt weer van je grappen!" viel de vorstin tegen haar echtgenoot\nuit. "Zoo ben je nu altijd...." en er volgde een lange boetpreek.\n\nDe vorst hoorde geduldig zwijgend haar beschuldigingen aan, maar zijn\ngelaat betrok al meer en meer.\n\n"Zij is zoo te beklagen, die arme, en gij merkt niet, dat de kleinste\ntoespeling haar pijn doet. Ach! wat kan men zich toch in iemand\nvergissen!" zeide de vorstin. Dolly en haar vader begrepen, dat zij\nWronsky meende. "Ik begrijp niet, dat er de wet geen vat op heeft om\nzulke afschuwelijke, gewetenlooze menschen te straffen!"\n\n"Ach, ik wil daar niets van hooren!" sprak de vorst somber, terwijl\nhij van zijn stoel opstond, als wilde hij weggaan; maar aan de deur\nbleef hij staan. "Ja, moedertje, er zijn wel zulke wetten, maar wilt\nge weten wie eigenlijk de schuld van alles draagt? Gij zijt het,\ngij alleen! Wetten tegen zulke huisnarren en windbuilen waren er\naltijd en zijn er nog. Ja, als er niet zooveel voorgevallen was,\ndat niet had moeten zijn, dan zou ik, oude man, dien gek wel ter\nverantwoording geroepen hebben! Ja, genees haar nu maar en haal me\ndie kwakzalvers in huis!"\n\nHij scheen nog veel op het hart te hebben, doch nauwelijks hoorde\nde vorstin haar man dien toon aanslaan, of, zooals het in ernstige\ngevallen altijd gebeurde, zij gevoelde zijn meerderheid en had berouw\nover haar eigen woorden.\n\n"Alexander, Alexander!" zei ze zacht, terwijl zij hem naderde en in\ntranen uitbarstte.\n\nDe vorst zweeg terstond en trad op haar toe. "Vergeef mij, als ik\nte heftig was, vergeef mij, melieve! Ik weet dat het je ook zoo\nzwaar valt. Maar wat er aan te doen? Het ongeluk is ook nog niet\nzoo heel groot. God is barmhartig.... Ik dank je...." zeide hij,\nzonder recht te weten, wat hij sprak, en terwijl hij den door tranen\nbevochtigden kus der vorstin op zijn hand voelde, beantwoordde hij\ndien en verwijderde zich toen.\n\nToen Kitty in tranen badend de kamer verlaten had, zag Dolly\'s\nmoederlijke natuur terstond, dat een vrouw hier helpen moest. Zij\nlegde haar hoed af, en in zekeren zin zedelijk de mouwen opstroopend,\nbereidde zij zich tot handelen voor. Gedurende den aanval van haar\nmoeder op haar vader bleef zij in stillen deemoed zitten, gelijk\neen dochter betaamt; maar zoodra haar vader weggegaan was, maakte\nzij zich op om Kitty te gaan troosten. "Ik had het u al lang willen\nzeggen, mama; weet u, dat Lewin, toen hij de laatste maal hier was,\nbij Kitty een aanzoek wilde doen? Hij heeft het Stiwa gezegd."\n\n"Hoe dan? Ik begrijp niet...."\n\n"Heeft Kitty hem misschien afgewezen? Heeft zij u daar niets van\ngezegd...?"\n\n"Neen, noch van den een, noch van den ander; zij is te fier; maar ik\nweet, dat het alles door die...."\n\n"Denk toch eens aan, als zij Lewin afgewezen had! En ik weet stellig,\ndat zij dat niet gedaan zou hebben, als die ander er niet geweest\nwas.... En die heeft haar nu schandelijk bedrogen...."\n\nHet was voor de vorstin vreeselijk om er aan te denken, hoe schuldig\nzij tegenover Kitty was, en daardoor werd zij prikkelbaar.\n\n"Ach, ik begrijp er niets meer van! Ieder wil tegenwoordig zijn eigen\nhoofd volgen; men vertelt de moeder niets en dan komt het zoo...."\n\n"Mama, ik zal naar haar toe gaan?"\n\n"Ga! Of heb ik het je soms verboden?"\n\n\n\n\n\nIII.\n\nToen Dolly in Kitty\'s vriendelijke met snijwerk versierde kamer\ntrad, die er even frisch en zonnig als de bewoonster zelf voor twee\nmaanden uitzag, herinnerde zij zich met hoeveel lust en liefde zij\ndat vertrek het vorige jaar ingericht hadden. Kitty zat op een laag\nstoeltje dicht bij de deur en had haar oogen strak op een hoek van\nhet tapijt gevestigd, maar sloeg die nu met koelen somberen blik tot\nhaar zuster op.\n\n"Ik wilde nog eens even met je praten," zeide Dolly.\n\n"Waarover?" vroeg Kitty snel, terwijl zij het hoofd verschrikt ophief.\n\n"Waar anders over, als over je kommer?"\n\n"Ik heb geen kommer."\n\n"Spreek zoo niet, Kitty! Denk je werkelijk, dat ik niets weet? Ik\nweet alles, en geloof mij, het heeft weinig te beduiden. Wij hebben\nallen iets dergelijks ondervonden."\n\nKitty zweeg en keek strak voor zich uit.\n\n"Hij is niet waard, je om zijnentwil te kwellen," ging Dolly voort,\nrecht op de zaak afgaande.\n\n"Ja, omdat hij mij versmaad heeft!" zeide Kitty met sidderende\nstem. "Och, zeg toch niets meer alsjeblieft."\n\n"Wie heeft je dat gezegd? Dat kan niemand zeggen. Ik ben er van\novertuigd, dat hij op je verliefd was en het zou gebleven zijn,\nals...."\n\n"Ach, dat medelijden, en al die betuigingen van deelneming zijn het\nverschrikkelijkst!" riep Kitty plotseling uit. Zij keerde zich op\nhaar stoel om, werd rood, speelde met de vingers en drukte nu met de\neene dan met de andere hand tegen den gesp van haar ceintuur. Dolly\nkende haar zuster; zij wist, dat zij in drift in staat was zich zelf\nte vergeten en dingen te zeggen, die haar kort daarna berouwden.\n\n"Wat? Wat wilt ge me doen gevoelen? Wat?" vroeg Kitty gejaagd: "Dat\nik verliefd was op iemand, die niets van mij weten wil, en dat ik\nuit liefde voor hem zal sterven? En dat zegt nu mijn eigen zuster;\nzij meent dat ... dat ... zij ... in mijn leed deelt! Ik wil zulk\neen medelijden, zulk een veinzerij niet!"\n\n"Kitty, je zijt onrechtvaardig. Gij meent, dat ge beleedigd zijt,\nen valt mij nu aan...."\n\n"Ik heb je niet beleedigd, maar gij...!"\n\n"Integendeel, ik...." haastte Dolly zich te zeggen.\n\nMaar Kitty luisterde niet in haar drift.\n\n"Er is volstrekt geen grond om te denken dat ik ongelukkig ben en\nmij te troosten. Ik ben veel te trotsch om ooit iemand te beminnen,\ndie mij niet bemint."\n\n"Dat zegt immers ook niemand.... Maar toe, zeg mij nu eens\noprecht," smeekte Dolly, Kitty\'s hand grijpend, "heeft Lewin met\nje gesproken?..."\n\nHet noemen van Lewins naam scheen Kitty alle zelfbeheersching te doen\nverliezen; zij sprong op, wierp den gesp op den grond en riep met een\nheftige handbeweging uit: "Wat heeft dat alles met Lewin te maken? Ik\nbegrijp niet, waarom je mij zoo plaagt! Ik heb je al gezegd en herhaal\nhet, dat ik mijn trots heb en dat ik nooit doen zou, wat gij gedaan\nhebt: tot iemand terugkeeren, die je ontrouw geworden is en een andere\nbemint. Dat is mij onbegrijpelijk. Gij kunt dat, ik echter niet!"\n\nNa die woorden zag zij haar zuster aan; toen zij bemerkte, dat Dolly\nzwijgend en treurig het hoofd liet hangen, viel zij lusteloos op den\nstoel bij de deur neer en bedekte haar gelaat met den zakdoek. Dit\nzwijgen duurde eenige minuten. Dolly dacht aan haar eigen leed. Haar\nvernedering, die zij onophoudelijk gevoelde, deed haar nog meer pijn,\ntoen zij door haar zuster daaraan herinnerd werd. "En zij weet het,\nzij gevoelt het bij instinct!" dacht zij. Plotseling hoort zij een\nkleed ruischen en zij werd door een paar armen omvat. Kitty lag voor\nhaar geknield. Zij smeekte niet om vergiffenis, zij fluisterde haar\nslechts toe: "Dolinka, ik ben zoo ongelukkig!" En zij verborg het\nlieve betraande gelaat in de plooien van Dolly\'s kleed. De tranen\nwaren als het ware de noodige olie, zonder welke de machine van\nde wederzijdsche uitstorting des harten niet werkte. Na die tranen\nspraken de zusters niet meer over wat zij eigenlijk weten wilden. Nu\nverstonden zij elkander zonder dat volkomen.\n\n"Ik heb geen verdriet," sprak Kitty nu bedaard, "maar ik weet niet,\nof gij het begrijpen kunt: alles staat mij tegen, ik heb een hekel\naan alles, het meest nog aan mij zelf. Gij kunt u niet voorstellen,\nwelke slechte gedachten ik somtijds heb."\n\n"Welke slechte gedachten zoudt gij kunnen hebben?" vroeg Dolly,\nongeloovig lachend.\n\n"De slechtste, de laagste, zeg ik je. Dat is geen verlangen, geen\nverveling, neen, dat is iets veel ergers. \'t Is of al het goede,\ndat in mij was, zich verborgen heeft en het slechte alleen gebleven\nis. Hoe is dat te verklaren?" voegde zij er bij, toen zij verwondering\nin de oogen harer zuster las. "Papa sprak zooeven tot mij.... Hij\nschijnt te denken, dat ik trouwen moet. Mama brengt mij op een bal,\nen ik denk, dat zij het alleen doet om mij zoo spoedig mogelijk uit\nte huwelijken en van mij bevrijd te worden. Ik weet, dat het niet waar\nis, en toch kan ik die gedachten niet van mij zetten. Die zoogenaamde\nhuwelijkscandidaten kan ik niet meer aanzien; het komt mij altijd voor,\nof zij mij de maat willen nemen. Vroeger trok ik gaarne balkleederen\naan, ik was verrukt over mij zelf, nu vind ik het onaangenaam en\nbeschamend. En nu al dat andere.... De dokter.... Nu...." Kitty bleef\nsteken; zij wilde nog meer zeggen; zij wilde zeggen, dat sedert er\nvoor haar zooveel veranderd was, zij Stipan Arkadiewitsch geheel\nonuitstaanbaar vond en zij hem niet kon aanzien zonder zich de meest\nstuitende en ongehoorde voorstellingen van hem te maken, "In een\nwoord, alles komt mij grof en laag voor," ging zij voort. "Dat is\nmijn ziekte.... Misschien zal het wel voorbijgaan...."\n\n"Ge moet er niet zooveel over denken!"\n\n"Hoe kan ik anders! Alleen bij u en de kinderen is het mij wel."\n\n"Hoe jammer, dat ge nu niet bij me kunt komen, omdat Lili nu juist\nhet roodvonk krijgt."\n\n"Ja, ik kom toch. Ik heb het roodvonk al gehad, en ik zal mama geen\nrust laten."\n\nEn Kitty liet haar ook geen rust; zij ging bij haar zuster logeeren\nen verpleegde de kinderen in hun ziekte, die werkelijk bleek roodvonk\nte zijn. De beide zusters brachten er al de zes kleinen gelukkig boven\nop; maar Kitty\'s gezondheid was niet beter geworden en in den tijd der\ngroote vasten reisde de familie Tscherbatzky af naar het buitenland.\n\n\n\n\n\nIV.\n\nTwee maanden na Anna\'s terugkomst te Petersburg waren\nvoorbijgegaan. Haar leven bewoog zich toen weder in de oude sleur. Maar\nsedert haar reis naar Moskou zag zij er anders dan vroeger op\nneer; weleer werd haar geheele tijd aangevuld door dit leven met\nzijn gezellig verkeer, met zijn uitspanningen en zijn gesprekken\nover huwelijken, ongelukken, bevorderingen en verplaatsingen; met\nzijn zorgen voor kleeding en frisuur; met zijn kleine genoegens en\neerzuchtige verdrietelijkheden en vooral met haar kalmen tot gewoonte\ngeworden omgang met vader en zoon. Dit leven der conversatiewereld,\ndat haar voor de intrede in die wereld was voorgekomen als een\nsterk bewogen en gevaarlijke maalstroom, had zich voor haar in de\nwerkelijkheid doen kennen als een tamelijk eentonig en rustig leven,\ndat de hartstochten op den bodem der ziel liet sluimeren. Het raakte\nslechts de oppervlakte van haar bestaan en in de laatste jaren van\nhaar leven te Petersburg beving haar dikwijls te midden van bals en\npartijen een gevoel van matheid en verveling als van het gelijkmatig\nronddraaien van een wiel. Maar sedert haar reis naar Moskou was dit\nplotseling anders geworden. Thans was het leven in de groote wereld\nhaar geen rustig tijdverdrijf meer; nu eens ergerde zij zich over\nzijn verveling, huichelarij en dwaasheid, dan weer gevoelde zij zich\nte midden daarvan opgewekt en geprikkeld, als toen zij nog als jong\nmeisje de bals bezocht.\n\nDe Petersburger elite vormde toen een afgesloten kring, waarin allen\nelkander kenden en elkander bezochten. Maar in dien kring hadden\nzich verscheiden kleinere coterieen gevormd. In drie daarvan had\nAnna vertrouwde vrienden en intiemeren omgang. Een dier coterieen\nwas ontstaan door het officieel verkeer van haar man en bestond\nuit collega\'s en ondergeschikte beambten. Anna herinnerde zich\nnog het gevoel van heiligen eerbied, dien zij in het begin deze\npersoonlijkheden had toegedragen. Nu kende zij hen allen zoo goed,\nals men elkander in een klein provinciestadje kent; zij kende al hun\nzwakheden, wist waar ieder den schoen wrong, kende hun verhoudingen\ntot elkander en tot het hoofdcentrum en wist in welke punten zij\novereenstemden en in welke zij uiteenliepen; maar deze kring, waaraan\nhaar echtgenoot door zijn belangen verbonden was, had, in weerwil van\nden invloed der gravin Lydia Iwanowna, haar nooit kunnen aantrekken en\nzij vermeed hem zooveel zij konde.--Een andere clique, die Anna meer\nboeide, was die, waardoor haar echtgenoot Alexander Alexandrowitsch\nzijn carriere gemaakt had; het was een vereeniging van bejaarde,\nniet schoone, deugdzame en kerkelijk vrome vrouwen en verstandige,\ngeleerde, eerzuchtige mannen. Een dezer geleerde heeren had dezen\nkring als "het geweten der Petersburger wereld" gekenmerkt. Alexei\nAlexandrowitsch schatte hem zeer hoog en Anna, die zich zoo gemakkelijk\nin alles kon schikken, had ook daar spoedig eenige goede vrienden\ngevonden. Nu echter, na haar terugkomst uit Moskou, was die kring haar\nonuitstaanbaar geworden. Het kwam haar voor, dat allen huichelden en\nhet werd haar in hun midden spoedig te ongezellig en vervelend, zoodat\nzij het middelpunt, gravin Lydia Iwanowna, zoo zelden mogelijk bezocht.\n\nDe derde clique eindelijk, waarmede Anna in betrekking stond, was de\nwereld der bals, der diners, der schitterende toiletten, de wereld,\ndie zich met de eene hand aan het hof vastklemt om toch niet tot de\ndemimonde af te dalen; want ofschoon haar leden zich verbeeldden veel\nhooger te staan, waren zij elkander in smaak, in levensopvatting en\nin geheel hun innerlijk wezen vrij gelijk. Anna\'s betrekking op dezen\nkring werd onderhouden door vorstin Betsy Twerskaja, de vrouw van\neen harer neven, die een jaarlijksch inkomen van 12000 roebels had\nen die Anna van haar eerste optreden af zeer genegen was geworden,\ndie haar zocht te bekeeren en geheel in haar sfeer te trekken,\nterwijl zij Lydia Iwanowna\'s salon bespotte.\n\n"Als ik eenmaal oud en leelijk ben, zal ik ook zoo worden," zeide\nBetsy, "maar gij, zulk een jonge, mooie vrouw, zijt nog niet rijp\nvoor dat invalidenhuis."\n\nIn het begin had Anna zooveel mogelijk den omgang met vorstin\nTwerskaja vermeden; want die omgang maakte aanspraak op middelen,\nwaarover zij niet had te beschikken; ook trokken haar neigingen haar\nmeer naar de andere richting. Na haar reis veranderde dit geheel. Zij\nvermeed haar moraliseerende vrienden en zocht de groote wereld des\nvermaaks. Daar trof zij Wronsky aan en die ontmoetingen brachten een\naangename opgewektheid bij haar teweeg. Bizonder dikwijls trof zij\nhem bij Betsy aan, die eene geborene Wronsky en zijn nicht was.\n\nWronsky was overal, waar hij Anna kon ontmoeten, en sprak haar, zoo\ndikwijls als hij kon, van zijn liefde. Zij moedigde hem niet aan,\nmaar telkens als zij hem aantrof, werd haar ziel doorstroomd van dat\nlevensvuur, dat ontvlamd was, toen zij hem het eerst in den waggon\nhad ontmoet. Zij voelde het zelf, dat bij zijn aanblik blijdschap uit\nhaar oogen blonk, een lach op haar lippen zweefde en dat zij niet in\nstaat was deze teekenen der vreugde te verbergen. Eerst geloofde Anna\nzelf, dat zij ontstemd was, omdat hij haar durfde vervolgen, maar\nkort daarna, toen zij hem op een soiree, waar zij stellig gedacht\nhad hem aan te treffen, niet zag, besefte zij door het gevoel van\nteleurstelling, dat haar aangreep, dat die vervolgingen haar niet\nslechts niet onaangenaam waren, maar dat zij de quintessens van haar\nleven uitmaakten.\n\n\n\n\n\nV.\n\n\nVorstin Betsy Twerskaja was juist uit de groote opera thuis gekomen en\nhad nauwelijks tijd gevonden van toilet te verwisselen en haar bleek\ngelaat met poeder te bestrooien, toen reeds het eene rijtuig na het\nandere voor het deftige, aan de groote Morskaja gelegen huis kwam\naanrijden. De gasten stegen uit en de portier opende zonder gerucht\nde reusachtige deur om de aangekomenen te laten passeeren. Bijna\ntegelijkertijd kwam de gastvrouw met haar vernieuwde frisuur en\nhuidkleur door de eene deur en door de andere de eerste gasten het\ngroote salon binnen met zijn donkere wanden, zachte tapijten en helder\nglanzende tafel, op welker wit servet de zilveren samovar en het\ndoorschijnend porselein van het theeservies schitterden. De gastvrouw\nnam bij den samovar plaats en trok de handschoenen uit. Het gezelschap,\ndat met hulp van onmerkbaar sluipende dienaren de stoelen terecht\nschoof, verdeelde zich in twee groepen, de eene om den samovar\nen de gastvrouw, de andere in den tegenovergelegen hoek van het\nsalon om de schoone gezantsvrouw in zwarte zijde en met fijne zwarte\nwenkbrauwen. Het gesprek in beide groepen, dat, zooals altijd in het\nbegin, dikwijls werd gestoord door begroetingen en het aanbieden van\nthee, sprong van den hak op den tak, alsof het nog naar een onderwerp\nzocht, waarop het zich kon vestigen.\n\n"Zij is zeldzaam schoon, ik bedoel als actrice; men bespeurt, dat\nzij Kaulbach bestudeerd heeft," zeide een diplomaat in den kring der\ngezantsvrouw, "hebt ge haar nedervallen wel opgemerkt?..."\n\n"Ach, ik bid u! spreek toch niet van dezen Nilson; van haar is niets\nnieuws meer te zeggen!" zoo werd hij in de rede gevallen door een\ndikke, roodwangige, blondharige dame, zonder wenkbrauwen en zonder\nchignon, in een oud zijden kleed. Het was vorstin Miagkaja, die door\neenvoudigheid en ruwheid van haar wezen beroemd was en het enfant\nterrible genoemd werd; zij had zich te midden van de beide groepen\ngeplaatst, en naar beide zijden luisterend, richtte zij haar woorden\nnu naar de eene dan naar de andere zijde. "Al drie menschen hebben\nmij van daag, alsof zij het afgesproken hadden, deze phrase van\nKaulbach doen hooren. En ik weet ook, waarom deze manier van spreken\nhun zoozeer behaagt...."\n\nDat thema was derhalve door deze opmerking ter zijde geschoven;\ner moest een ander worden uitgedacht.\n\n"Vertel ons nu eens iets grappigs, maar \'t mag niet boosaardig zijn,"\nzeide de gezantsvrouw, die uitmuntte in dien fijnen conversatietoon,\ndien de Engelschen small talk noemen.\n\nDe diplomaat wist nu niet, waarmede hij zou beginnen.\n\n"Men zegt, dat het moeielijk is grappig en geestig te zijn zonder\nstekelig te worden," zoo begon hij lachend. "Maar ik wil het toch\nbeproeven. Geef u mij dan een thema. Het thema is de hoofdzaak. Is dit\naangegeven, dan gaat het van zelf. Ik geloof, dat zelfs de beroemste\ncauseurs uit de vorige eeuw in onze dagen verlegen zouden zijn om\niets schrandere te zeggen. Al het vernuftige is al zoo afgezaagd...."\n\n"Ook dat is al lang gezegd geworden," viel de gezantsvrouw hem lachend\nin de rede.\n\nHet gesprek ging zeer net binnen de perken voort, maar juist omdat\nhet te net beperkt was, begon het weer spoedig te stokken. Men moest\nweer zijn toevlucht tot het zekerste, nimmer falende middel nemen,\ntot--kwaadspreken.\n\n"Vindt ge niet, dat Puschewitz iets van Louis Quinze over zich\nheeft?" vroeg de diplomaat, terwijl hij met de oogen naar een knap,\nblond jongeling duidde, die aan een tafeltje stond.\n\n"O ja, hij valt juist in denzelfden stijl als dit salon; daarom is\nhij ook zoo dikwijls hier."\n\nDit gesprek had levensvatbaarheid; want men kon op bedekte wijs\nover datgene spreken, waarover juist in dit salon het minst had\nmogen gesproken worden, namelijk over Puschewitz\' verhouding tot\nde gastvrouw.\n\nOm den samovar en de vorstin had het gesprek ook een poos heen en weer\ngewankeld tusschen de drie onvermijdelijke onderwerpen: het laatste\nnieuws uit de groote wereld, den schouwburg en de beoordeeling van\nden naaste, en op dit laatste had het zich ook hier blijven hechten.\n\n"Weet ge al, dat Waltischewa, wel te verstaan, niet de dochter,\nmaar de moeder, een costuum diable rose laat maken?"\n\n"Och, dat is immers niet mogelijk! Neen, maar dat is curieus!"\n\n"Dat zij met haar gezond verstand--want zij is lang niet dom--niet\ninziet, hoe belachelijk zij zich maakt!"\n\nNu had ieder iets bij te dragen ter beoordeeling en bespotting van\nde ongelukkige Waltischewa en het gesprek knapperde nu weldra lustig\nals een in brand gestoken hoop hout.\n\nVorstin Betsy\'s gemaal, een goedhartig, dik man, een hartstochtelijk\nverzamelaar van koperetsen, kwam, nu hij vernam, dat zijn vrouw\nmenschen had, haar salon binnen voor hij zich naar zijn club begaf. Met\nonhoorbare schreden was hij over het zacht tapijt vorstin Miagkaja\ngenaderd.\n\n"Nu," vroeg hij, "hoe is Nilson u bevallen?"\n\n"Ach, hoe kan iemand zoo komen binnen sluipen!" antwoordde zij. "Wat\nhebt ge me verschrikt! Maar doe mij, alsjeblieft, een groot genoegen\nen spreek niet over die opera; ge hebt toch geen begrip van muziek. Ik\nwil liever tot u afdalen om met u over uw gravures te spreken. Nu? welk\neen schat hebt ge onlangs op de tolkuschka [6] opgevischt?"\n\n"Zal ik het u laten zien? Maar ge hebt er toch geen oogen voor."\n\n"O, laat me maar eens zien. Ik heb er ook wel wat van geleerd, bij\ndie menschen, ja, hoe heeten ze ook?--bij dien ... bankier ... die\nheeft ook prachtige gravures en heeft ze ons onlangs laten zien."\n\n"Wat? Zijt ge bij Schuetzburgs geweest?" vroeg de huisvrouw over de\ntheetafel heen.\n\n"Ja, ma chere. Zij hadden ons te dineeren gevraagd. Men heeft mij\nverteld, dat de saus op het diner alleen duizend roebels zou gekost\nhebben," zeide de vorstin zeer luid, daar zij bemerkte, dat allen\nnaar haar luisterden, "en welk een afschuwelijke saus, zulk een\ngroene poespas! Ik moest hen toen wederkeerig uitnoodigen en maakte\neen saus klaar van vijf en tachtig kopeken, en ze viel algemeen in\nden smaak. Ik kan geen duizend-roebel-saus maken."\n\n"Zij is eenig," zeide de gastvrouw.\n\n"Bewonderenswaardig," betuigde een ander.\n\nHet effect, dat vorstin Miagkaja met haar woorden maakte, was altijd\nhetzelfde en het geheele geheim lag daarin, dat zij, al kwam het ook\nniet altijd te pas, zeer eenvoudige dingen zeide, die een beteekenis\nhadden. In den kring, waarin zij verkeerde, vond men haar woorden\ngeestig. Zij wist zelf niet, waarom zij altijd dien indruk maakten,\nmaar zij wist dat het zoo was en trok er partij van.\n\nDaar onder het verhaal van vorstin Miagkaja het gesprek aan de tafel\nder gezantsvrouw gestaakt was, wenschte gravin Betsy het geheele\ngezelschap te vereenigen en wendde zich nu tot de vrouw van den gezant:\n"Wil u dan volstrekt geen thee gebruiken? Kom toch hier bij ons."\n\n"Neen, \'t is hier best!" antwoordde de andere lachend en zette het\nafgebroken gesprek voort. Zij hadden ook een recht bezield onderhoud;\nzij spraken van de Karenins, zoowel van de vrouw als van den man.\n\n"Anna is sedert de Moskousche reis zeer veranderd. Zij heeft nu zoo\niets bizonders aan zich," zeide een harer vriendinnen.\n\n"De verandering bestaat vooral daarin, dat zij Alexei Wronsky\'s\nschaduw meegebracht heeft," meende de gezantsvrouw.\n\n"Wat zou dat? Er bestaat een sprookje van Grimm: De man zonder\nschaduw. Bij hem is \'t een straf voor \'t een of ander. Ik kon er nooit\nrecht wijs uit worden, waarin die straf eigenlijk bestond. Maar voor\neene vrouw kan het wel onaangenaam zijn geen schaduw te hebben...."\n\n"Ja, maar met vrouwen, die een schaduw hebben, loopt het doorgaans\nslecht af."\n\n"Och, laat Anna Karenina toch met rust!" zeide vorstin Miagkaja;\nzij is een allerliefste vrouw. Haar man mag ik niet, maar van haar\nhoud ik veel."\n\n"Waarom moogt ge hem niet lijden? Hij is toch zulk een belangwekkend\nman," zeide de vrouw van den gezant. "Mijn man zegt, dat er in Europa\nweinig zulke staatslieden zijn als Karenin."\n\n"Dat heeft mijn man mij ook gezegd," antwoordde Miagkaja; "maar ik\ngeloof hem niet. Als onze mannen ons dat niet hadden voorgepraat,\nzouden wij hem onpartijdig beschouwen, zooals hij werkelijk is, en\nnaar mijn meening is Alexei Alexandrowitsch een tamelijk onbeduidend\nman. Ik zeg dit natuurlijk onder de roos.... Niet waar? wat kan ons\nzoo op eenmaal iets duidelijk worden! Toen men mij vroeger gebood hem\nvoor een subliem man te houden, zocht ik steeds naar zijn verheven\neigenschappen en daar ik zijn groot verstand niet vinden kon, besloot\nik daaruit, dat ik dom moest zijn; sedert ik echter tot mij zelf\nzeide--natuurlijk heel zacht--dat hij dom is, sedert is mij alles\nduidelijk.... Heb ik geen gelijk?"\n\n"Wat zijt ge vandaag boosaardig!"\n\n"In het geheel niet. Er blijft mij geen andere uitweg over: Een van\nons beiden moet dom zijn; en nu weet ge wel, dat men dit van zich\nzelf moeielijk kan aannemen."\n\n"Niemand is met zijn eigen rijkdom, ieder met zijn eigen verstand\ntevreden," citeerde de diplomaat in het Fransch.\n\n"Ja, zoo is het," wendde de vorstin Miagkaja zich snel tot hem;\nmaar de zaak is deze, dat ik Anna niet wil hooren veroordeelen. Zij\nis zoo goed, zoo lief. Wat moet zij doen, als alle mannen haar het\nhof maken en haar als haar schaduw naloopen?"\n\n"Ik denk er ook volstrekt niet aan haar daarom te veroordeelen,"\ntrachtte Anna\'s vriendin zich te verontschuldigen.\n\n"Als ons geen schaduw volgt, hebben wij daarom nog geen recht anderen\nte veroordeelen."\n\nNadat vorstin Miagkaja Anna\'s vriendin alzoo behoorlijk de les had\ngelezen, stond zij dadelijk te gelijk met de gezantsvrouw op en\nbeiden gingen aan de andere tafel zitten, waar een algemeen gesprek\nover den koning van Pruisen gevoerd werd.\n\n"Waarover hebt ge zoo druk gediscuteerd?" vroeg Betsy.\n\n"Over de Karenins," antwoordde de gezantsvrouw lachend; "de vorstin\nkarakteriseerde Alexei Alexandrowitsch."\n\n"O, hoe jammer, dat wij dat niet gehoord hebben!" zeide de\ngastvrouw en wierp een blik naar de entreedeur. "Ha, zijt ge daar\neindelijk!" richtte zij zich tot den binnentredenden Wronsky.\n\nDaar Wronsky niet slechts allen, die hier bijeen waren, kende, maar hen\nook dagelijks ontmoette, kwam hij op die rustige wijze de kamer binnen,\nwaarmede men menschen te gemoet treedt, die men pas verlaten heeft.\n\n"Van waar ik kom?" antwoordde hij op een vraag van de gezantsvrouw;\n"ik zie wel, dat er niets aan te doen is, dat ik wel zal moeten\nopbiechten. Ik kom van de bouffes; ik geloof voor de honderdste maal,\nen altijd met hetzelfde genoegen. Het is bekoorlijk. Ik weet, dat ik\nmij moet schamen, maar in de groote opera slaap ik in en bij de bouffes\nblijf ik tot het laatste oogenblik opgewekt en amuseer ik mij. Van\ndaag...." Hij noemde den naam eener Fransche tooneelspeelster en\nwilde van haar verhalen; maar de gezantsvrouw viel hem met een komieke\nontzetting in de rede: "Ik bid u, vertel ons niets van deze horreur!"\n\n"Nu goed, dan doe ik het niet, te meer daar gij allen deze horreur\nschijnt te kennen."\n\n"En allen," liet vorstin Miagkaja volgen, "zouden er gaarne heenrijden,\nals het maar even zoo in de mode was als nu naar de groote opera\nte gaan."\n\n\n\n\n\nVI.\n\nVorstin Betsy\'s blik viel toevallig op Wronsky, toen zij bemerkte, dat\nzijn naar de deur gekeerd gelaat plotseling veranderde. Een heldere,\nblijde glans verspreidde zich daarover en zonder zijn oogen van de\ndeur te wenden, stond hij op. Anna was het salon ingekomen. In haar\nbuitengewoon rechte houding, met haar lichten, snellen en vasten gang,\ndie haar van alle dames van haar kring onderscheidde, en zonder de\nrichting van haar blik te veranderen, legde zij den korten afstand af,\ndie haar van de huisvrouw scheidde, drukte deze de hand, glimlachte en\nwendde zich met hetzelfde lachje naar Wronsky. Deze boog diep en schoof\nhaar een stoel toe. Zij dankte slechts met een hoofdbuiging, bloosde\ntoen en fronste de wenkbrauwen. Maar dadelijk en vlug als in al haar\nbewegingen, wenkte zij de overige bekenden toe en nadat zij de haar\ntoegereikte handen gedrukt had, wendde zij zich weer tot de gastvrouw.\n\n"Ik was bij gravin Lydia Iwanowna en wilde eigenlijk vroeger komen,\nmaar ik heb mij verlaat. Er was daar een missionnair, een sir John,\neen zeer interessant man...."\n\n"O, dat is die missionnair...."\n\n"Ja, hij vertelde veel van zijn leven in Indie...."\n\n"Sir John, ja, sir John! Ik heb hem gezien. Hij spreekt zeer\ngoed. Wlaszjawa is geheel over hem verrukt. Is het waar, dat de\njongste Wlaszjawa met Topasch zal trouwen?"\n\n"Ja, men zegt, dat de zaak is beklonken."\n\n"Ik bewonder de ouders. Men zegt, dat het een huwelijk uit ware\nliefde is."\n\n"Uit ware liefde? Wat hebt ge voor antediluviale begrippen! Wie\nspreekt in onzen tijd nog van ware liefde?" vroeg de gezantsvrouw.\n\n"Nu waarom niet? Deze eenvoudige oude mode blijft zich nog altijd\nhandhaven," bracht Wronsky in het midden.\n\n"Des te erger voor hen, die deze verouderde mode nog volgen. Ik ken\nslechts gelukkige huwelijken, die door het koel verstand gesloten\nzijn."\n\n"Maar het geluk dezer verstandigen verstuift als kaf voor den wind,\nzoodra een hartstocht in het spel komt, waarvan men te voren niets\nwilde weten."\n\n"Verstandigen noemen wij dezulken, die vooraf reeds van allen\nkost genuttigd hebben. Het is als met het roodvonk; is men eenmaal\ndoorgeziekt, dan blijft men vrij."\n\n"Dan moest men ook de liefde, even als de pokken, kunstmatig kunnen\ninenten."\n\n"Ik was in mijn jeugd op een subdiaken verliefd; maar ik weet niet,\nof het mij veel geholpen heeft," zei vorstin Miagkaja.\n\n"Neen, scherts ter zijde!" zeide vorstin Betsy: "Naar mij inzien kent\nhij slechts de liefde, die gefeild en zich daarna bekeerd heeft."\n\n"Ook na het huwelijk?" vroeg de gezantsvrouw schertsend.\n\n"Berouw komt nooit te laat!" citeerde de diplomaat.\n\n"Ja, waarlijk," zeide vorstin Betsy, "om berouw te kunnen gevoelen moet\nmen gefeild hebben. Hoe denkt u daarover?" vroeg zij Anna, die tot nu\ntoe met een glimlach om den mond dit gesprek zwijgend had aangehoord.\n\n"Ik denk," antwoordde Anna, met een harer handschoenen spelend,\n"dat, daar er zooveel hoofden zooveel zinnen zijn, er ook wel zooveel\nverschillende liefde zal wezen als er harten zijn."\n\nZoover de welvoegelijkheid toeliet, had Wronsky, in spanning Anna\'s\nantwoord afwachtend, haar aangezien. Na haar woorden verruimde, als\nna een doorgestaan gevaar, een diepe zucht zijn borst en plotseling\nkeerde Anna zich tot hem: "Ik heb een brief uit Moskou ontvangen;\nzij schrijven, dat Kitty Tscherbatzky ernstig ziek is."\n\n"Inderdaad?" antwoordde hij met gefronst voorhoofd.\n\nAnna zag hem gestreng aan: "Interesseert u dat zoo weinig?"\n\n"Integendeel, het interesseert mij zeer. Wat schrijft men u daar\nverder over, als het niet te onbescheiden is?"\n\nAnna stond op en naderde Betsy. "Mag ik een kop thee verzoeken?" zeide\nzij achter haar stoel staande.\n\nTerwijl de vorstin haar inschonk, naderde Wronsky haar: "Wat schrijft\nmen u dan?" zoo herhaalde hij zijn vraag.\n\n"Ik denk dikwijls, hoeveel toch de mannen van edelmoedigheid spreken,\nterwijl zij ze zoo weinig beoefenen," antwoordde zij ontwijkend. "Dat\nhad ik u al lang willen zeggen," voegde zij er nog bij en ging aan\neen ettelijke schreden verwijderde tafel zitten, die vol albums en\natlassen lag.\n\nHij bracht haar een kop thee en zeide: "Ik heb den zin uwer woorden\nniet geheel begrepen."\n\nZij zag naar de sofa naast zich en hij nam dadelijk daarop\nplaats. Zonder hem aan te zien sprak zij toen: "Ja, ik wilde u daarmede\nzeggen, dat ge slecht, zeer slecht hebt gehandeld."\n\n"Weet ik dat dan niet? Maar wiens schuld is het, dat ik zoo gehandeld\nheb?"\n\n"Waarom zegt ge mij dat?" vroeg zij blozend en zag hem aan.\n\n"U weet waarom!" antwoordde hij, koen en blijmoedig haar blik\nbeantwoordend.\n\nNiet hij, maar zij werd verlegen.\n\n"Dat bewijst slechts, dat gij geen hart hebt," zeide zij, maar haar\nblik sprak: "gij hebt een hart en daarom ben ik voor u bevreesd."\n\n"Dat, waarop u eerst doeldet, was slechts een zinsverwarring,\ngeen liefde."\n\n"Denk er aan," zeide Anna, "dat ik u verboden heb dit woord uit te\nspreken, dit afschuwelijke woord!" Maar zij besefte tegelijk, dat\nzij met dit verbod een zeker recht op hem had genomen en hem een des\nte grooter recht gegeven had haar van zijn liefde te spreken. Doch\nvastberaden zag zij hem in de oogen en terwijl zij begon te gloeien,\nzoodat zij haar wangen voelde branden, ging zij voort: "Ik wilde\nhet u al lang zeggen en ik ben nu juist hier gekomen, omdat ik wist,\ndat gij er ook zoudt zijn, ik ben gekomen om u te zeggen, dat \'t ten\neinde moet zijn. Ik heb tot hiertoe nimmer en voor niemand behoeven\nte blozen, en gij dwingt me, mij schuldig te gevoelen."\n\nHij zag haar aan en was verrast door eene nieuwe, zielvolle uitdrukking\nharer schoonheid.\n\n"Wat verlangt ge van mij?" vroeg hij ernstig en eenvoudig.\n\n"Ik verlang, dat gij naar Moskou terugkeert en Kitty vergeving vraagt."\n\n"Dat verlangt ge niet," zeide hij kalm. Hij zag, dat zij zich geweld\ndeed om het tegendeel te zeggen van hetgeen zij wenschte.\n\n"Indien ge mij werkelijk lief hebt, zooals ge zegt, geef mij dan mijn\nrust weder!"\n\nZijn gelaat straalde.\n\n"Weet ge dan niet, dat ge voor mij het geheele leven zijt, maar rust\n... ik kan u niet geven, wat ik zelf niet heb. Mij zelf--geheel,\nmijn liefde ... ja! Aan u kan ik niet denken zonder mij--gij en ik,\nin mijn gedachten zijn wij een. De mogelijkheid der rust zie ik ook\nin de toekomst noch voor mij, noch voor u; wel zie ik de mogelijkheid\nder vertwijfeling en der ellende--maar ik zie ook de mogelijkheid van\neen geluk, en welk een geluk.... Is het niet mogelijk?" fluisterden\nzijn lippen slechts--maar zij verstond het toch.\n\nZij spande al de kracht van haar verstand in om te spreken en te doen,\nwat de plicht haar gebood, en toch zag zij hem met een blik vol liefde\naan en antwoordde niets.\n\n"Daar is het!" dacht hij in verrukking, "daar is het einde, waar ik\nreeds wanhoopte, waar ik geen einde zag, daar is het! Zij bemint mij\nen heeft het bekend."\n\nZij wilde iets zeggen, maar hij kwam haar voor: "Ik smeek u slechts\nom een gunst, om het recht te mogen hopen, mij zelf altijd te mogen\nkwellen zooals nu. Maar als ik dit recht moet missen, zoo beveel mij\nte verdwijnen, en ik verdwijn. Is mijn tegenwoordigheid u onaangenaam,\ndan zult ge mij niet meer zien."\n\n"Ik wil u niet wegjagen...."\n\n"Verander dan slechts niets! Laat alles blijven zooals het nu is,"\nsmeekte hij met bevende stem.... "Daar is uw man!"\n\nInderdaad trad op dat oogenblik Alexei Alexandrowitsch op zijn\nbedaarde, eenigszins linksche manier het salon binnen. Op zijn vrouw\nen Wronsky een blik werpend, naderde hij de gastvrouw, groette haar\nen nam aan de theetafel plaats. Weldra hoorde men hem met zijn schrale\nstem levendig spreken en zich op zijn gewonen, schertsenden toon over\nden een of ander vroolijk maken.\n\n"Uw Rambouillet is volkomen bijeen," zeide hij, zijn blik over het\ngezelschap latende gaan.... "alle gratien en muzen...."\n\nMaar vorstin Betsy kon dezen toon ("sneering," zooals zij hem noemde)\nniet dulden en als schrander gastvrouw, die zij was, bracht zij het\ngesprek dadelijk op den algemeenen dienstplicht. Alexei Alexandrowitsch\nliet zich ook terstond door dit thema gevangen nemen en begon de door\nde vorstin bestreden nieuwe ukazen ijverig te verdedigen.\n\n"Maar dit wordt intusschen aanstootelijk!" fluisterde eene dame,\nmet de oogen Anna, haar man en Wronsky aanduidend.\n\n"Wat heb ik u gezegd?" antwoordde Anna\'s vriendin fluisterend.\n\nDoch niet alleen deze beide dames, maar bijna allen, zelfs vorstin\nMiagkaja en Betsy, wierpen nu en dan afkeurende blikken op die beide,\nvan de overigen verwijderd zittenden. Slechts Alexei zag geen enkele\nmaal naar hen en toonde zich geen oogenblik van het onderwerp van\nzijn gesprek afgeleid.\n\nZoodra vorstin Betsy de algemeene ergernis bemerkte, schoof zij een\nander in haar plaats om het onderhoud met Alexei Alexandrowitsch\nvoort te zetten en naderde Anna. "Ik moet altijd de helderheid en\nnauwkeurigheid bewonderen," zeide zij, "waarmede uw man zich weet uit\nte drukken. De ingewikkeldste vraagstukken worden iemand duidelijk,\nals hij er over spreekt."\n\n"O ja!" antwoordde Anna, met een glans van geluk op haar gelaat,\nzonder evenwel een woord te verstaan van hetgeen Betsy tot haar\nsprak. Maar zij ging met haar naar de groote tafel en nam deel aan\nhet algemeen gesprek.\n\nNa verloop van een half uur kwam Karenin bij zijn vrouw en bood haar\naan met hem naar huis te rijden. Zij wees dit, zonder hem aan te zien,\naf en zeide, dat zij op het souper wilde blijven. Toen nam Alexei\nAlexandrowitsch afscheid en reed alleen weg.\n\nEenige uren later was ook Anna gereed om te vertrekken; de portier\nhield de deur wijd open. Wronsky geleidde haar naar het rijtuig, en\nterwijl zij met haar kleine vlugge hand den haak van haar pelsmantel\nuit de kant van haar kleed losmaakte, luisterde zij met gebogen hoofd\nmet verrukking naar de woorden, die hij fluisterde: "Gij hebt niets\ngezegd; laat ons aannemen, dat ik ook nergens aanspraak op maak;\nmaar _dit_ moet ge weten: het is geen vriendschap die ik zoek;\nvoor mij is er maar een geluk in het leven, besloten in het woord,\ndat gij niet lijden moogt, ja, in de _liefde_...."\n\n"Liefde!" herhaalde zij langzaam, als sprak zij tot zich zelf,\nmaar zij voegde er plotseling bij: "Daarom juist bemin ik dat woord\nniet; het heeft voor mij een te groote beteekenis, een grootere\ndan gij kunt begrijpen;" zij zag hem daarbij recht in het gelaat:\n"Tot weerziens!" Toen reikte zij hem de hand, ging met snellen,\nvasten tred den portier voorbij en verdween in haar rijtuig.\n\n\n\n\n\nVII.\n\nAlexei Alexandrowitsch had er niets bizonders of aanstootelijks in\ngezien, dat zijn vrouw met Wronsky alleen aan een tafel zat en met hem\nin levendig gesprek was; maar hij had bemerkt, dat het de overigen\nin het salon als iets bizonders en aanstootelijks was opgevallen,\nen daarom kwam haar gedrag hem ook ongepast voor. Hij besloot er\nmet zijn vrouw over te spreken.--Te huis gekomen, ging hij naar de\nstudeerkamer, zette zich in den leunstoel, sloeg een boek open en las,\nzooals hij gewoon was, tot een uur. Van tijd tot tijd streek hij met\nde hand over het hooge voorhoofd en schudde het hoofd, alsof hij iets\nvan zich wilde afwerpen. Op het gewone tijdstip stond hij op om zijn\nnachttoilet te maken. Anna was nog niet te huis gekomen. Met het boek\nonder den arm ging hij naar boven; maar in plaats van, zooals anders,\nzijn gedachten bij zijn ambtsbezigheden te bepalen, dacht hij nu aan\nzijn vrouw, en wel met zulk een onrust, alsof hem iets onaangenaams\nhad kunnen overkomen.... Tegen zijn gewoonte ging hij nog niet naar\nbed, maar begon, de handen op den rug houdend, met groote schreden\nhet vertrek op en neer te gaan.\n\nToen hij besloten had met zijn vrouw te spreken, scheen dit hem zeer\nnatuurlijk en gemakkelijk, maar nu hij meer over de zaak nadacht,\nkwam het hem bezwaarlijk voor, daar het den schijn van wantrouwen\nzou geven. Hij was niet jaloersch. Jaloerschheid was naar zijn\ninzien een beleediging der vrouw en men moest zijn vrouw volkomen\nvertrouwen. Waarom men dit vertrouwen moest hebben, dat is, de\nvolle overtuiging, dat zijn jonge vrouw hem altijd zou beminnen,\ndaarvan gaf hij zich verder geen rekenschap, maar zeide zich zelf\neenvoudig, dat men dit vertrouwen hebben moest. Nu besefte hij\nechter, dat hij tegenover iets onlogisch en onbegrijpelijks stond,\nwaarmede hij niets wist aan te vangen. Hij besefte, dat het leven\nhem tegenover de mogelijkheid plaatste, dat zijn vrouw een ander\nzou kunnen beminnen, en dat kwam hem ongehoord, onbegrijpelijk voor,\nomdat hij het werkelijk leven niet kende. Hij had zijn geheele leven\nin officieele sfeer en werkzaamheid doorgebracht, waarin hij slechts\nmet een matten weerschijn van het leven had te doen gehad. Telkens\nals hij met het werkelijk leven in aanraking was gekomen, was hij\nuitwijkend ter zijde getreden. Nu had hij het gevoel van iemand,\ndie juist een afgrond is overgegaan over een brug, die achter hem\ninstort; vroeger had hij slechts de brug gezien, nu zag hij slechts\nden afgrond. Deze afgrond was het werkelijk leven, de brug was het\nkunstmatig bestaan, dat hij tot hiertoe voor leven gehouden had. Voor\nde eerste maal was de gedachte bij hem opgekomen, dat zijn vrouw een\nander zou kunnen liefhebben, en die gedachte deed hem ontstellen.\n\nNa veel wikken en wegen en heen en weer loopen door het vertrek,\nzette hij zich voor de schrijftafel zijner vrouw neder. Hier bij het\nzien van haar schrijfmappe van malachiet en van een begonnen brief,\nnamen zijn gedachten plotseling een andere richting. Hij begon zich\neenigszins haar gedachten en gevoelens voor te stellen. Voor de eerste\nmaal besefte hij, dat zij haar eigen leven, eigen beschouwingen en\neigen neigingen had, en de gedachte, dat zij een eigen zelfstandig\nleven leidde, scheen hem zoo verschrikkelijk toe, dat hij die van\nzich zocht te stooten; het was een afgrond, waarin hij huiverde neer\nte zien.\n\n"En het fataalste is, dat ik juist nu met een zaak bezig ben" (hij\ndacht aan een ontwerp, waarvan de uitwerking hem was opgedragen),\n"waarvoor ik alle kalmte en geestkracht noodig heb; en nu juist moet\ndeze dwaze onrust mij bevangen! Wat te doen? Ik moet overleggen,\nbeslissen, tot een besluit komen!" zeide hij luid; "de vraag wat\n_zij_ gevoelt, wat in haar ziel omgaat, is mijn zaak niet; dat\ngaat haar godsdienst, haar geweten aan," dacht hij en gevoelde een\nzekere verlichting in het bewustzijn, een legaal gezichtspunt voor\nde beoordeeling van deze aangelegenheid te hebben gevonden.\n\nAlexei Alexandrowitsch was een kerkelijk geloovig man, eensdeels omdat\nhij zich nooit met godsdienstige vraagstukken bizonder had afgegeven\nen de twijfel hem dus niet kon bevangen, ten andere vooral omdat de\nleer der kerk een bepaalde verklaring gaf voor alle twijfelachtige en\nonbestemde dingen, die Alexei Alexandrowitsch het lastig en onaangenaam\nvond door eigen nadenken te verklaren. De kerkleer ruimde al die vragen\nuit den weg en liet hem alzoo ruimte en tijd voor zijn werkzaamheid\nop practisch gebied.\n\n"Derhalve," dacht hij, "de vraag naar haar gevoelens en aandoeningen\ngaat mij niet aan, maar haar eigen geweten. Wat mijn plicht is, is\nduidelijk. Als hoofd des huizes ben ik verplicht en er eenigermate\nverantwoordelijk voor, haar den rechten weg te wijzen, haar opmerkzaam\nte maken op de gevaren, in zoover ik die als zoodanig erken, haar te\nwaarschuwen en zelfs de macht, die ik over haar heb, te doen gelden. Ik\nmoet haar dit uiteen zetten." Hij legde de handen in elkander en drukte\nze zoo sterk, dat de gewrichten der vingers knapten. Deze beweging,\neen slechte gewoonte, was een bewijs, dat hij met zich zelf in het\nreine was gekomen.\n\nVoor het huis deed zich het geluid hooren van een aankomend\nrijtuig. Alexei Alexandrowitsch bleef midden in de zaal staan. Lichte\nschreden ijlden de trap op. Hoewel hij met zijn besluit klaar was,\ngevoelde hij toch, hoe meer die schreden naderden, bij toeneming,\ndat hij de ophanden zijnde verklaring vreesde....\n\n\n\n\n\nVIII.\n\nAnna trad binnen. Op haar gelaat lag een heldere glans van\nblijmoedigheid, maar die herinnerde aan een gloed van een brand\nbij nacht. Toen zij haar echtgenoot zag, hief zij het hoofd op en\nglimlachte, alsof zij juist uit een droom ontwaakte.\n\n"Zijt ge nog niet te bed? Dat is wel een wonder!" sprak zij, terwijl\nzij haar baschlik afnam en zich naar haar kleedkamer begaf.\n\n"Het is tijd, Alexei Alexandrowitsch," zeide zij, terwijl zij reeds\nachter de deur verdween.\n\n"Anna, ik moet nog met u spreken."\n\n"Met mij?" vroeg zij, weer terugkomend en hem verwonderd aanziende:\n"Wat is er dan? Waarover?" Zij ging zitten: "Nu goed, als het noodig\nis, zullen we nog eens praten; maar het was beter dat wij naar bed\ngingen."\n\nHaar woorden klonken zoo eenvoudig en onbevangen en hoe natuurlijk\nwas het, dat zij wilde slapen. Zij verwonderde zich zelf over haar\nkunst van veinzen. Zij gevoelde zich met een ondoordringbaar pantser\nvan leugen omgeven en het was haar, alsof een onbekende macht haar\nhelpend ter zijde stond.\n\n"Anna, ik moet u waarschuwen," sprak hij.\n\n"Waarom? Waarvoor?" vroeg zij en zag er zoo oprecht en onbevangen uit,\ndat al wie haar niet zoo nauwkeurig kende als haar man, in haar toon en\nden zin der woorden niets onnatuurlijks zou gevonden hebben. Hem echter\ndeden ze gevoelen, dat de diepte harer ziel, die vroeger altijd voor\nhem open lag, nu voor hem gesloten, wellicht voor immer gesloten was.\n\n"Ik moet je daarvoor waarschuwen," zeide hij met zachte stem, "dat\nge door lichtzinnigheid en onbedachtzaamheid in gezelschappen geen\naanleiding geeft tot aanmerkingen op je persoon. Uw zeer druk en\nlevendig onderhoud met graaf Wronsky (hij sprak dien naam kalm en\nvast uit) trok de algemeene opmerkzaamheid."\n\nZoo sprekend zag hij haar in de overmoedige oogen, die hem door hun\nondoorgrondelijke diepte verschrikten en hem de nutteloosheid zijner\nwoorden deden beseffen.\n\n"Zoo ben je nu altijd," antwoordde zij, alsof zij hem in het\ngeheel niet begreep. "Nu is het je onaangenaam, als ik mij goed\namuseer. Krenkt het je, dat \'k mij niet verveeld heb?"\n\nAlexei Alexandrowitsch kromp ineen en drukte de vingers om ze te\nlaten knappen.\n\n"Ik bid je, knap zoo niet! Ik kan het niet uitstaan!"\n\n"Anna, zijt gij dat?" vroeg hij met inspanning en staakte de beweging\nzijner handen.\n\n"Wat beteekent dat alles eigenlijk?" vroeg zij met een schijnbaar\noprechte, spotachtige verwondering. "Wat wil je toch van me?"\n\nAlexei Alexandrowitsch zweeg een oogenblik en streek met de hand langs\nvoorhoofd en oogen. Hij zag in, dat, in plaats van, zooals hij wilde,\nzijn vrouw voor een onvoegzaamheid in de samenleving te waarschuwen,\nhij zich onwillekeurig opgewonden had over iets, dat slechts haar\neigen geweten aanging en dat hij met het hoofd door een muur wilde,\ndie slechts in zijn verbeelding bestond. Nu ging hij koel en rustig\nvoort: "Ik wil maar een ding zeggen en ik bid je, mij bedaard aan\nte hooren. Zooals ge weet, beschouw ik jaloezie als een vernederend\nen beleedigend gevoel en zal er mij nooit door laten leiden. Er zijn\nechter bepaalde voorschriften der goede zeden, die men niet uit het\noog mag verliezen. Heden--niet ik heb het opgemerkt, maar ik oordeel\nnaar den indruk, dien het op het gezelschap maakte--heden hebben allen\nopgemerkt, dat ge u niet gedragen hebt, zooals gewenscht moet worden."\n\n"Ik begrijp waarlijk van dat alles niets!" zeide Anna de schouders\nophalend en dacht te gelijk: "Hem zelf is het volkomen onverschillig;\nmaar in het gezelschap heeft men iets opgemerkt, en dat verontrust\nhem!"--"Je bent niet recht wel, Alexei Alexandrowitsch," liet zij\ner toen op volgen, stond op en ging naar de deur. Hij stond ook op,\nalsof hij haar terug wilde houden. Zijn gelaat was verwrongen en\nsomber, zooals Anna het nog nooit gezien had. Zij bleef staan, en\nhaar hoofd haastig op zijde wendend, begon zij de haarspelden uit het\nhaar te nemen. "Nu, ik luister, wat komt er nog meer?" vroeg zij met\nonbevangen spot.\n\n"Ik heb geen recht," begon hij, "uw bizondere gevoelsopwellingen\nte peilen, dit acht ik ook overtollig, zelfs schadelijk. Als we op\nden bodem der ziel graven, brengen we soms iets te voorschijn, dat\nwe beter doen stil te laten rusten. Uw neigingen des harten zijn uw\neigen gewetenszaken; maar ik ben evenwel voor u, voor God en voor\nmij zelf gehouden u uw plicht onder het oog te brengen. Uw leven is\naan het mijne verbonden, niet door de menschen, maar door God. Een\nmisdaad alleen kan dien band verbreken en zulk een misdaad wordt door\nzware straf gevolgd."\n\n"Ik begrijp er niets van. Mijn hemel! En ik zou zoo gaarne gaan\nslapen," zeide zij en bond zich het haar bijeen.\n\n"Anna, spreek om Godswil niet zoo," sprak hij teeder. "Misschien dwaal\nik, maar geloof mij, wat ik zeg, dat zeg ik zoowel voor uw als voor\nmijn bestwil. Ik ben uw man en ik bemin u...."\n\nZijn stem trilde. Een oogenblik boog zij het hoofd en de spottende\nglans verdween uit haar oogen; maar dit woord _beminnen_ wond haar\nweer op. "Hij bemint?" dacht zij: "kan hij dan beminnen? Maar hij\nkent dat woord slechts van hooren zeggen en weet in het geheel niet,\nwat liefde is."\n\n"Alexei Alexandrowitsch," sprak zij luid, "ik begrijp er waarlijk\nniets van; verklaar je duidelijk, wat meent gij...."\n\n"Veroorloof mij uit te spreken. Ik bemin u. Doch van mij zelf wil ik\nzwijgen; de hoofdpersonen zijn onze zoon en gij zelf. Het is mogelijk,\nik herhaal het, dat mijn woorden u volkomen nutteloos en slecht te\npas gebracht voorkomen; misschien berusten zij op een dwaling. In\ndat geval vraag ik verschooning; maar indien ge gevoelt, dat er de\ngeringste grond voor bestaat, dan smeek ik je, u wel te bedenken en\nmij alles oprecht mede te deelen zooals uw hart het je ingeeft."\n\nAlexei Alexandrowitsch zeide zonder het te weten iets geheel anders,\ndan hij zich had voorgenomen.\n\n"Ik heb niets te zeggen," antwoordde zij, terwijl zij ter nauwernood\neen lachje kon onderdrukken, en liet er dadelijk op volgen: "En het\nis nu waarlijk hoog tijd om te gaan slapen."\n\nAlexei Alexandrowitsch zuchtte diep en begaf zich, zonder verder nog\neen enkel woord te verliezen, naar het slaapvertrek.\n\nToen Anna ook in de slaapkamer kwam, lag hij reeds in zijn bed. Zijn\nlippen waren vast op elkander gesloten en zijn oogen zagen haar\nniet aan.\n\nZij begaf zich naar haar bed en verwachtte elk oogenblik, dat hij\nhaar weer zou aanspreken. Zij vreesde daarvoor en wenschte het\ntoch. Hij zweeg echter. Zij wachtte lang te vergeefs en vergat hem\neindelijk. Zij dacht aan den anderen, zij zag hem en gevoelde, dat\neen misdadige opwinding en blijdschap haar hart vervulde. Plotseling\nhoorde zij een gelijkmatig snorken. In het eerst scheen het, of Alexei\nAlexandrowitsch van zijn eigen snorken schrikte; want hij hield een\noogenblik op; spoedig echter, na twee korte pauzen, zette hij het\nweer met volle kracht door.\n\n"Het is te laat, te laat!" fluisterde zij glimlachend, en zij lag\nnog lang met onbewegelijke, open oogen, welker glans zij zelf in de\nduisternis meende te zien.\n\n\n\n\n\nIX.\n\nSinds dien avond begon er een nieuw leven voor Alexei Alexandrowitsch\nen zijn vrouw. Er was niets bizonders voorgevallen. Anna reed als\nvroeger uit, bezocht vorstin Betsy dikwijls en trof Wronsky overal\naan. Haar echtgenoot wist het, maar kon er niets aan doen. Al zijn\npogingen om haar tot een verklaring te bewegen stuitten af op een\nondoordringbaren muur van kluchtig misverstand. Uiterlijk was alles\nhetzelfde, maar hun intieme verhouding tot elkander was geheel\nveranderd. Zoo sterk Alexandrowitsch zich in zijn officieel leven\ngevoelde, zoo zwak gevoelde hij zich hier. Als een ter slachtbank\ngeleide stier, wachtte hij met gebogen hoofd de bijl af, die hij\nboven zijn hoofd zag opgeheven. Telkens, als hij er aan dacht, meende\nhij nog een poging te moeten wagen, of zij nog niet door goedheid en\nliefde te overtuigen, te redden zou zijn, of hij haar niet dwingen kon\ntot bezinning te komen, en elken dag nam hij zich voor nog eenmaal met\nhaar te spreken. Doch zoo dikwijls hij begon, besefte hij, dat de demon\nvan boosheid en leugen, die haar beheerschte, ook hem overweldigde,\nen hij zeide altijd wat anders en op een geheel anderen toon, als hij\nzich had voorgenomen. Hij viel onwillekeurig in zijn ouden toon; hij\nsprak als iemand, die dengene, die zoo sprak, uit zou lachen. En op\ndien toon kon hij natuurlijk niet zeggen, wat hij haar te zeggen had.\n\n\n\n\n\nWat bijna een jaar lang voor Wronsky de hoogste wensch zijns levens\nen voor Anna een onmogelijke en daarom te bekoorlijker droom geweest\nwas, dat was nu werkelijkheid geworden. Bleek, met trillende lippen\nstond hij over haar gebogen en bezwoer haar, zich gerust te stellen,\nzonder zelf te weten waarover of waarom.\n\n"Anna! Anna!" zeide hij met bevende stem, "Anna om Godswil...."\n\nMaar hoe dringender hij smeekte, des te dieper boog zij het eens zoo\nfier opgeheven, nu zoo diep vernederd hoofd; zij boog zich zoover\nvoorover, dat zij van de sofa aan zijn voeten neergleed en snikkend\nfluisterde zij: "Vergeef mij!"\n\nZij gevoelde zich zoo schuldig en misdadig, dat haar niets overbleef,\ndan zich te vernederen en om vergeving te bidden. Nu bezat zij in\nde geheele wereld niets meer dan hem alleen. Verder sprak zij niets;\nmeer kon zij niet zeggen. Zijn aanblik deed haar physische vernedering\ngevoelen.\n\nHij echter gevoelde, wat een moordenaar bij het aanschouwen van zijn\nlevenloos offer gevoelen moet; dit zijn offer was haar liefde. Er lag\niets stuitends, afschuwelijks in de herinnering aan datgene, waarvoor\nmen zulk een schandprijs betaald had.--Maar ondanks allen afschrik\nvan den moordenaar voor het lijk van den vermoorde, moet hij dit lijk\ntoch misvormen en verbergen, moet hij van het voordeel partij trekken,\ndat hij door dien moord gewonnen heeft. En evenals de moordenaar zich\nwoest over het lijk heen werpt, het verscheurt, verminkt en onkenbaar\nmaakt, zoo bedekte hij haar gelaat en schouders met hartstochtelijke\nkussen. Zij hield zijn hand vast en bewoog zich niet.\n\n"Ja, deze kussen zijn datgene, wat door die schande is gekocht. Ja,\nen dit is de hand, die nu de mijne is en blijven zal, de hand van mijn\nmedeplichtige." Zij bracht de hand aan haar mond en kuste ze. Hij zonk\nop de knieen en wilde haar in het gelaat zien. Maar zij verborg het\nen sprak geen woord. Eindelijk beheerschte zij zich met inspanning\nom op te staan en duwde hem van zich.\n\n"Alles is voorbij," sprak zij. "Ik heb niets meer dan u. Vergeet\ndit niet."\n\n"Hoe zou ik vergeten, wat voor mij _het leven_ is? Voor een oogenblik\nvan zulk een geluk...."\n\n"Wel een geluk?" vroeg zij met schrik en afschuw; en deze afschuw\ndeelde zich onwillekeurig aan hem mede.\n\n"Om Godswil! geen woord, geen enkel woord meer!" herhaalde zij en\nmet een vreemde, hem onverklaarbare uitdrukking in het gelaat ging\nzij van hem af.\n\n\n\n\n\nX.\n\nDen eersten tijd na zijn terugkomst uit Moskou kromp Lewin telkens\nineen en bloosde als hij aan de ondervonden afwijzing dacht. "Evenzoo\nkromp ik ineen en bloosde ik," dacht hij, "toen ik nummer een voor de\nphysica [7] kreeg en in de tweede klasse bleef zitten; toen achtte\nik mij ook verloren, en nu? Jaren zijn sedert dien tijd voorbij\ngegaan en ik verwonder mij thans, dat ik mij dat vroeger zoo zeer\nkon aantrekken. Zoo zal het ook met dit verdriet gaan. Er zal ook\neen tijd komen, dat ik er even onverschillig aan denk."\n\nDoch drie maanden waren verloopen en nog was hij er niet onverschillig\nonder geworden; de herinnering deed hem nog even pijnlijk aan als in\nde eerste dagen, ofschoon tijd en arbeid het hunne gedaan hadden. Op\ndie groote herinnering hoopte zich al meer en meer kleine en toch\nzoo belangrijke gebeurtenissen uit het landleven en bedekten haar\nlangzamerhand. Met elke nieuwe week dacht hij minder aan Kitty en\nverwachtte ongeduldig de bekendmaking van haar huwelijk, die hem,\nhoopte hij, even volkomen zou genezen, alsof hij zich een tand liet\ntrekken.\n\nIntusschen was de lente gekomen, een zeldzaam schoone, zachte lente,\nwaarin plant en dier en mensch zich verheugden. In de laatste\nvastenweek was het nog helder vriezend weer geweest. Des daags\ndooide het in de zon, des nachts daalde de thermometer tot zeven\ngraad. Op den eersten Paaschdag lag er nog sneeuw. Plotseling, op\nden tweeden Paaschdag, kwam er een warme wind, wolken stapelden zich\nopeen, en drie dagen en nachten stroomde onverpoosd een zachte regen\nneder. Donderdags ging de wind liggen en er verbreide zich een dichte,\ngrauwe nevel. De wateren werden ontboeid, het ijs brak en barstte,\nschuimende, troebele waterstroomen zochten overal uitwegen; toen week\nde nevel, de wolken verstoven in kleine vlokken, het werd helder\nen de lente hield haar intocht. De heldere morgenzon deed spoedig\nhet dunne ijs dat zich \'s nachts op de poelen en plassen gevormd\nhad, smelten, en de lucht trilde van de opstijgende uitwaseming der\nverjongde aarde. De dorre weiden werden groen, het jonge gras schoot\nals naalden omhoog, de knoppen der vlierboomen, der St. Jansbessen\nen der geurige berken zwollen, en op de met gele bloemen bestrooide\nweide gonsden de bijenzwermen. Nabij het fluweelachtig groen der\ngraanvelden hoorde men den onzichtbaren leeuwerik, het schreeuwen van\nden kievit boven de met troebel water gevulde greppels en moerassen,\nen hoog in de lucht jubelden de kraanvogels de lente te gemoet. Weldra\nloeide ook het vee in de weide, krompootige lammeren speelden om hunne\nblatende moeders en de bloote voeten der dorpskinderen gingen over\nde natte paadjes door de velden, van de overzijde der beek klonken\nvroolijke stemmen der huismoeders, die haar linnengoed bleekten, en\nvan de hoeven de slagen der aksten van de boeren, die hun ploegen en\neggen in gereedheid brachten. Het was een echte, ware lente.\n\n\n\n\n\nXI.\n\nLewin trok zijn hooge jachtlaarzen en heden voor het eerst een kort\nwollen buis in plaats van zijn pels aan en deed zijn rondte over zijn\nlandgoederen, nu eens over klaterende beekjes, dan over ijs en straks\nweer diep in den modder stappende. De lente is de tijd van plannen en\nontwerpen. Eerst ging hij naar het vee. De koeien waren op het erf voor\nden stal gebracht, hun huid glinsterde in de warme zon en zij loeiden\nvan verlangen naar de weide. Lewin beval ze naar buiten te brengen en\nde kalvers in de stalhokken te laten en voor hen troggen met water en\nruiven met hooi neer te zetten. Maar het bleek, dat de ruiven, hoewel\nin den herfst gerepareerd, in den winter weer gebroken waren. Hij\nzond om den wagenmaker, maar vernam, dat die aan de eggen werkte,\ndie reeds in de boterweek [8] gereed hadden moeten zijn. Het was voor\nLewin zeer verdrietig, dat die wanorde in de zaken zich zoo dikwijls\nherhaalde, hoezeer hij er jaar op jaar ook tegen gestreden had. Daarom\nliet hij den opzichter roepen. Deze kwam van de dorschvloer, in een\nkorten pels gehuld en met een stroohalm, dien hij knakte, in de hand.\n\n"Waarom is de wagenmaker niet bij de dorschmachine?"\n\n"Ik wilde het u gisteren al melden: De eggen moeten eerst klaar zijn,\ndaar wij ze morgen op het land noodig hebben."\n\n"Wat heeft hij dan den geheelen winter uitgevoerd?"\n\n"Waarvoor heeft u nu den wagenmaker noodig?"\n\n"Waar zijn de ruiven voor de kalverhokken?"\n\n"Die heb ik op zij laten zetten. Maar wat kan men met zulk volk\nuitvoeren? vroeg de opzichter en gesticuleerd.\n\n"Met zulk volk? Met zulk een opzichter!" stoof Lewin op. "Waarvoor\nben jij hier eigenlijk ...?" riep hij uit, maar terstond bedenkend,\ndat hij daarmede toch niet verder kwam, bleef hij steken en zuchtte\nslechts eens diep. "Nu hoe staat het met het zaaien?"\n\n"Achter Turkino zullen wij morgen of overmorgen al kunnen beginnen."\n\n"En de klaver?"\n\n"Ik heb Wassili en Mischka naar buiten gezonden; zij zaaien ze nu uit,\nmaar ik weet niet, of zij er mee klaar zullen komen, want het land\nis nog zeer nat."\n\n"Op hoeveel desjatinen?"\n\n"Op zes."\n\n"Waarom niet op alle?" riep Lewin ontstemd uit. Het was volgens zijn\ntheorie en ervaring wenschelijk de klaver altijd zoo vroeg mogelijk,\nzoo mogelijk met het smelten der sneeuw, uit te zaaien. Maar hij had\ndat nooit gedaan kunnen krijgen.\n\n"Er is geen volk te bekomen? Wat zou men met dit volk beginnen? Drie\nzijn er niet gekomen...."\n\n"Je hadt er eenigen van het stroo af kunnen nemen."\n\n"Dat heb ik gedaan."\n\n"Wat doen die dan?"\n\n"Vijf zijn er bij de mestvaalt, vier zetten de haver om, anders zou\ndie bederven."\n\nLewin was overtuigd, dat, als er gezegd werd: "anders zou\ndie bederven," ze reeds bedorven was, die prachtige Engelsche\nzaaihaver! Men had dus al weer niet gedaan, wat hij bevolen had. Hij\nwenkte geergerd met de hand, ging naar den graanzolder om naar de\nhaver te zien, en keerde toen naar den stal terug. De haver was nog\nniet bedorven en daardoor was hij kalmer geworden. De dag was ook te\nschoon om lang ontstemd te zijn.\n\n"Ignat, zadel Kolzik," riep hij zijn koetsier toe, die met opgestroopte\nmouwen de kales schoonmaakte.\n\n"Om u te dienen!"\n\nTerwijl het paard werd gezadeld, riep Lewin den in de nabijheid\nstaanden opzichter weer bij zich en besprak met hem de verdere\nvoorjaarswerkzaamheden en zijn voor de boerderij gevormde plannen. De\nopzichter luisterde aandachtig en was kennelijk bereid om al zijn\nvoorslagen te billijken, maar steeds met een hopelooze en treurige\nuitdrukking in gelaat en houding, die Lewin maar al te goed kende en\ndie hem ergerde, daar ze scheen te zeggen: "Dat is alles heel mooi en\ngoed, maar wat God beschikt!" Niets hinderde Lewin zoozeer als die\nuitdrukking. Maar hij had die bij al zijn opzichters waargenomen,\nzooveel hij er al had gehad.\n\n"Als wij maar klaar komen, Constantin Dimitritsch."\n\n"En waarom zouden we niet klaar komen?"\n\n"Wij moeten er nog zestien arbeiders bij huren en er komen er\ngeen. Van daag kwamen er een paar, maar die vroegen zestig roebel\nvoor den zomer."\n\nLewin zweeg. Weer stelde de elementaire kracht zich tegenover hem,\nevenals dat: "wat God beschikt," en porde hem, als altijd, ook nu aan\ntot den strijd. Hij wist, dat er niet meer dan veertig arbeiders voor\nhet gewone loon te bekomen waren, en dat zij niet toereikend waren\nvoor den noodzakelijken arbeid.\n\n"Dan moeten we zoeken. Zend naar Suri en naar Schasiroska, of er daar\nook nog zijn."\n\n"Ik zal er wel heenzenden." zeide de opzichter op hopeloozen toon\n"Met de paarden zijn wij ook te zwak."\n\n"Wij moeten er bij koopen. Maar ik weet het wel," voegde hij er bij,\n"jij zoekt altijd de kleinste en goedkoopste uit--ik laat het ditmaal\nniet aan jou alleen over. Ik zal er zelf bij zijn."\n\n"Ja, maar u slaapt tegenwoordig veel te weinig. Anders: ons is het\ngoed; het oog van den meester...."\n\n"Dus, achter het berkenboschje zijn ze aan het zaaien? Daar wil\nik ook eens naar gaan zien," zeide Lewin en besteeg den kleinen\nisabelkleurigen kolzik, dien de koetsier hem bracht.\n\n"Door de beek komt u niet," riep deze hem toe.\n\n"Nu, dan door het bosch."\n\nEn in flinken draf reed Lewin op het goede, vurige paardje door het\nslijk van den hof de poort uit en het veld in.\n\nToen Lewin tegen den middag naar huis terug keerde en door de beek\nreed, waarin het water al weer gezakt was, deed hij twee wilde eenden\nopschrikken.\n\n"Er moeten daar ook al houtsnippen zijn," dacht hij en bij een bocht\nvan den weg trof hij den boschwachter, die zijn vermoeden bevestigde.\n\n\n\n\n\nXII.\n\nToen Lewin in de beste stemming zijn woning naderde, hoorde hij een\nslede met schelletjes van den straatweg komen.\n\n"He, daar komt iemand van den trein," dacht hij. "Om dezen tijd komt\nde Moskouer trein aan.... Wie kan dat zijn?" Hij gaf zijn paard de\nsporen en toen hij uit de acaciaboschjes van den tuin te voorschijn\ntrad, zag hij een met drie paarden bespannen voertuig, waarin een in\nzijn pels gewikkeld heer zat, den straatweg afkomen.\n\n"Ha! dat is een aangename gast, daar ben ik mede in mijn schik!" riep\nhij uit, toen hij Stipan Arkadiewitsch herkende. "Nu zal ik ook stellig\nvernemen, wanneer zij getrouwd is of trouwen zal," dacht hij. En op\ndezen heerlijken lentedag veroorzaakte de herinnering aan haar hem\nin het geheel geen smart.\n\n"Nu had je me toch in het geheel niet verwacht, niet waar?" vroeg\nStipan en steeg uit de slede met een modderspatje op de wang en\nboven de wenkbrauwen, maar overigens met een glans van frischheid en\ngenoegen op het gelaat. "In de eerste plaats brandde ik van verlangen\nje eens weer te zien," sprak hij, en omhelsde Lewin; "ten tweede zou\nik wel eens met je willen jagen, en ten derde wil ik het bosch te\nEgorschewo verkoopen."\n\n"Nu, dat is heerlijk! Wat zeg je van zulk een lentedag? Hoe ben je\ner nog met je slede doorgekomen?"\n\n"Met het rijtuig zou het nog slechter gegaan zijn, Constantin\nDimitritsch," antwoordde de hem bekende koetsier.\n\nLewin bracht zijn gast naar de logeerkamer, waar de elegante bagage\nvan Stiwa, een reistasch, buks en sigarenkist, reeds gebracht waren en\nterwijl hij hem alleen liet om zich te wasschen en te verkleeden, ging\nhij zelf naar zijn kantoor om bestellingen voor zijn landbouwbedrijf\nte doen, volgens de plannen, die hij zich onder het naar huis rijden\ngevormd had.\n\nAgasija Michailowna, die altijd zeer bezorgd was om de eer van het\nhuis op te houden, wachtte hem in de voorkamer op om met hem over\nhet middageten te beraadslagen.\n\n"Kook wat ge wilt, maar vlug, hoor," antwoordde hij en ging door naar\nden opzichter.\n\nToen hij terugkwam, verscheen Stipan Arkadiewitsch keurig gekleed en\ngekapt in de deur. Beiden gingen naar boven.\n\n"Wat ben ik blij, dat ik je gevonden heb. Nu zal ik toch eens achter\nal die geheimen komen, die je hier bezig houden.--Neen, waarlijk! ik\nbenijd je.--Welk een huis! Hoe prettig is hier alles! Helder en\nvriendelijk!" sprak Stipan, geheel vergetend, dat het niet altijd\nlente en niet elken dag zoo helder en zonnig was. "En wat heb je een\nbeste huishoudster, ofschoon een aardig kamermeisje met een klein\nschortje toch nog wel zoo verkieselijk zou zijn; maar bij je strenge\nzeden en het kloosterleven, dat je leidt, is het zoo ook heel mooi."\n\nStipan vertelde hem vele belangrijke nieuwtjes, maar sprak met\ngeen enkel woord over Kitty Tscherbatzky. Alleen van zijn vrouw\nbracht hij hem de groete over. Lewin was hem zeer dankbaar voor\ndie kieschheid en verheugde zich zeer over de aanwezigheid van zijn\ngast. Gedurende den tijd zijner eenzaamheid hadden zich vele gedachten\nen gewaarwordingen bij hem opgehoopt, die hij aan niemand had kunnen\nmededeelen, en nu stortte hij die alle over Stipan Arkadiewitsch\nuit: zijn poetische lenteontboezemingen, zijn plannen en mislukte\nuitkomsten op landhuishoudkundig gebied, zijn opmerkingen over de\ndoor hem gelezen boeken en bovenal de gronddenkbeelden van zijn\neigen schriftelijke opstellen, welker hoofdinhoud, zonder dat hij\nzelf daar het minste vermoeden van had, een uittreksel uit alle\nmogelijke landhuishoudkundige boeken was. Stipan, die alles bij het\neerste woord terstond begreep, was bizonder voorkomend en luisterde\nmet een uitdrukking vol achting en ingenomenheid op het gelaat,\ndie Lewin kennelijk goed deed.\n\nDoor de vereenigde krachten van Agasija Michailowna en den kok konden\nde beide hongerige vrienden zich weldra te goed doen aan boterhammen,\nganzebout en gezouten champignons. Hoewel Stipan Arkadiewitsch\nandere diners gewoon was, vond hij alles voortreffelijk: den\nkruidenbrandewijn, de boter, het brood, vooral den ganzebout, de\nchampignons, de soep met pastijtjes, het hoen in de witte sous en\nden witten wijn uit de Krim.\n\n"Heerlijk, overheerlijk!" zeide hij en stak na het gebraad een stevige\nsigaar op. "\'t Is of ik uit het geraas en gestommel van een stoomboot\nhier aan een stillen oever...."\n\nOp dat oogenblik trad Agasija Michailowna met ingemaakte vruchten\nbinnen.\n\n"Ach, Agasija Michailowna," zeide Stipan en kuste de toppen zijner\ndikke vingers, "wat hebt ge ons een heerlijken ganzebout gebracht! Welk\neen brandewijn!... Maar zeg, Kostja," wendde hij zich tot Lewin,\n"is het al niet zoo zachtjes aan tijd geworden?"\n\nLewin zag het venster uit naar de ondergaande zon, die achter de nog\nkale toppen van het woud begon te verdwijnen.\n\n"Ja waarlijk, het is tijd," riep hij uit en sprong op; "Kosma, laat\nde lineika [9] inspannen," en toen ijlde hij naar beneden.\n\nToen Stipan Arkadiewitsch ook beneden gekomen was, nam hij eigenhandig\nden doek van een gelakt kistje en, nadat hij dit geopend had, zette\nhij zijn prachtig jachtgeweer van de nieuwste constructie in elkander.\n\nKosma, een goed drinkgeld in het geschiet ziende, week niet van\nStipans zijde en trok hem de laarzen en overschoenen aan, hetgeen\ndeze ook gewillig doen liet.\n\n"Hoor eens, Kostja, als Rjaebinin de makelaar komt, laat hem dan\nbinnenkomen en op mij wachten."\n\n"Wilt ge het bosch dan aan Rjaebinin verkoopen?"\n\n"Ja kent gij hem?"\n\n"Of ik hem ken! Ik heb ook al eens zaken met hem gedaan, positief\nen definitief."\n\nStipan lachte. "Positief en definitief" waren lievelingsuitdrukkingen\nvan den handelsman.\n\n"Ja, hij redeneert heel kluchtig. Kijk eens hier! Hij begrijpt,\nwaar zijn heer heen wil," voegde hij er bij en streelde Laska, die\nzich zachtjes jankend tegen zijn heer aanvleide en nu eens zijn hand,\ndan weer de laarzen en de buks besnuffelde.\n\nDe lineika hield reeds voor de deur stil, toen zij naar buiten gingen.\n\n"Het is wel niet ver, we zouden hebben kunnen loopen, maar ik heb\ntoch maar laten inspannen."\n\n"Ja, rijden is beter," sprak Stipan en nam plaats in het voertuig. Hij\nwikkelde zijn voeten in een tijgervel en stak een sigaar op.\n\n"Hoe is het toch mogelijk, dat ge niet rookt. Een sigaar is\nniet slechts een genot, maar de kroon van het genot. Dit is een\nleventje! Heerlijk! Zoo zou ik altijd willen leven!"\n\n"En wat verhindert je het te doen?" vroeg Lewin glimlachend.\n\n"Neen, gij zijt een gelukkig mensch. Ge hebt alles waar je van\nhoudt. Ge houdt van paarden en je hebt ze, ge hebt honden en een\njachtveld en je landgoed."\n\n"Misschien ben ik slechts daarom gelukkig, omdat ik met hetgeen ik\nheb tevreden ben en mij niet ongelukkig gevoel door het gemis van\nhetgeen ik niet bezit," antwoordde Lewin en dacht daarbij aan Kitty.\n\nStipan bemerkte dit, zag hem aan, maar zeide niets.\n\nLewin was hem daar wel dankbaar voor, en toch had hij gaarne iets\nvan haar vernomen, maar durfde er niet over beginnen.\n\n"Nu, hoe staat het toch met je eigen aangelegenheden, die van je hart,\nwel te verstaan?" vroeg hij schertsend.\n\nStipans oogen glinsterden vroolijk.\n\n"Gij wilt toch niet aannemen, dat men veel van een kalatsch kan\nhouden, als men zeker recht op iets anders heeft. Gij noemt dat een\nvergrijp. Voor mij is een leven zonder liefde geen leven. Ik ben nu\neenmaal zoo geschapen. En men doet daar toch waarlijk niemand kwaad\nmede, men doet zich zelf alleen goed...."\n\n"Dus al weer een nieuwe liaison?" vroeg Lewin.\n\n"Wat hebt gij daar mee noodig? Zeg, ken je de vrouwengestalten van\nOssian? Vrouwen, die men in den droom ziet.... Zulke vrouwen zijn\ner.... Dat zijn verschrikkelijke vrouwen. Die vrouwen, ja, \'t is wat\nte zeggen, men vindt aan haar altijd weer wat nieuws en aantrekkelijks,\nmaar hoe meer men ze bestudeert...."\n\n"Daarom is het beter, dat men ze niet bestudeert."\n\n"Neen, ik weet niet, welk groot man eens gezegd heeft, dat het\neigenlijk levensgenot niet bestaat in het vinden van de waarheid,\nmaar in het zoeken daarnaar...."\n\nLewin zweeg. Met den besten wil van de wereld kon hij zich toch\nniet genoeg in zijn vriends zielstoestand verplaatsen om diens\ngewaarwordingen en diens genot in de studie der vrouwen te begrijpen.\n\n\n\n\n\nXIII.\n\nAan het bosch gekomen, bracht Lewin zijn vriend Oblonsky naar een\nmoerassige, geheel met mos begroeide, open plaats, liet hem daar op\nden uitkijk staan, begaf zich zelf naar de overzijde van die open\nplek, plaatste zich achter den stam van een berk en hield zijn geweer\ngereed. De oude geoefende Laska, die hem op de hielen gevolgd was,\nzette zich met gespitste ooren voor hem neder. De zon verdween achter\nhet bosch. In den weerschijn van het avondrood teekenden zich de\nberken met hangende takken en zwellende knoppen scherp af tegen de\ndonkere elzen.\n\nUit het dichte, nog geheel met sneeuw bedekte woud kwam het water\nzacht murmelend in kleine kronkelende beekjes te voorschijn. De\nvogels kweelden en fladderden van den eenen boom op den anderen. Op\nde niet verafgelegen hofstede van den boschwachter sloeg, bij\nhet rollen der wegrijdende lineika, een kleine hond aan, bleef\nonophoudelijk doorkeffen en stoorde hen bij het luisteren. Als het\nenkele oogenblikken stil was, vernam het ingespannen luisterend oor\nhet zachte ritselen van het voorjaarsloover, dat zich door het wasemen\nvan den grond en het groeien van het gras bewoog.\n\n"Zie eens aan," sprak Lewin bij zich zelf, "hier hoort en ziet men\nhet gras groeien." Hij stond onbewegelijk stil, ving elk geluid op,\nzag beurtelings naar den vochtigen, bemosten grond, naar de luisterende\nLaska, naar de boomtoppen die hem omgaven en naar den met witte wolken\nbedekten hemel. Een havik stond met nauwelijks merkbaren vleugelslag\nhoog boven het woud, een andere vloog hem van ter zijde voorbij en\nverdween. De vogels kweelden luider en luider. Niet ver van daar\nschreeuwde de uil en Laska rees plotseling overeind, ging voorzichtig\neen paar schreden vooruit en luisterde met zijwaarts gebogen kop. Van\nover de rivier klonk de roep van den koekoek.\n\n"Hoor, al een koekoek!" zeide Stipan van achter een struik te\nvoorschijn tredend.\n\n"Ja, ik hoor het wel," antwoordde Lewin, wien het hinderlijk was de\nrust van het woud met zijn eigen hem zelf onaangenaam in de ooren\nklinkende stem te verstoren. "Nu zullen ze spoedig komen." Stipan\nArkadiewitsch trad weer achter de struiken terug en Lewin zag terstond\ndaarop een lucifer flikkeren, toen den rooden gloed van een sigaar en\neen omhoog dwarrelend blauw rookwolkje. Daarna hoorde hij tweemaal\nachter elkander een knik, knak: Stipan had den haan van zijn geweer\ngespannen.\n\n"Wat schreeuwt daar zoo?" vroeg Oblonsky en richtte Lewins\nopmerkzaamheid op een lang gerekten, gedempten toon, die aan het\ngieren van een fijne kinderstem deed denken.\n\n"Dat kent ge niet? Wel dat is immers mijnheer Cuwaert [10]....\n\n"Maar nu niet meer gesproken! Hoor! daar komt er al een aangevlogen,"\nriep Lewin luid en legde zijn geweer aan. In de verte weerklonk een\nherhaald schril geluid en na een korte, den jager zoo goed bekende\npauze, hoorde men duidelijk het krijschen. Lewin keek links en rechts\nen zag plotseling recht voor zich uit, boven den top van een populair,\neen vliegenden vogel. Schreeuwend vloog die recht op hem toe; hij\nherkende den langen hals en snavel, en terwijl Lewin nog mikte,\nflikkerde het eensklaps achter de struiken waar Oblonsky stond,\nde vogel vloog als een pijl naar beneden, om terstond weer omhoog\nte stijgen; weer flikkerde een straal en weerklonk een schot en\nklapwiekend viel de vogel zwaar en kletsend op den vochtigen grond.\n\n"Is het mogelijk! Misgeschoten?" riep Oblonsky, die door den rook\nniet kon zien.\n\n"Daar is hij," zeide Lewin op Laska wijzend, die met gespitste ooren\nen kwispelstaartend langzaam met afgemeten schreden, als wilde hij\nhet genot verlengen, zijn meester de doode snip kwam brengen.\n\n"Nu, het verheugt mij, dat het je gelukt is," voegde hij er bij,\nen toch benijdde hij Oblonsky, die hem voor geweest was.\n\n"Dat uit den rechter loop was een slecht schot," beweerde  Stipan,\nterwijl hij de buks op nieuw laadde.\n\n"St. st. Daar vliegt weer wat!" En werkelijk daar weerklonk weer schel\nen snel op elkander volgend geschreeuw. Twee spelende houtsnippen,\ndie elkander vervolgden, streken krijschend boven de hoofden der\njagers heen. Vier schoten knalden, maar vlug als de wind keerden de\nvogels om en verdwenen uit het oog....\n\nDe jagers hadden een goede plaats gekozen. Stipan Arkadiewitsch velde\nnog twee stuks, Lewin even zoo, maar kon een er van niet vinden. Het\nwerd donker. De snippen vlogen niet langer rond. Lewin echter vertoefde\nnog steeds, hij wilde wachten tot Venus, die hem door de twijgen van\neen berkenboom tegenblonk, boven dien boom gerezen en het sterrebeeld\nvan den Grooten Beer duidelijk te zien zoude zijn. Maar Venus straalde\nreeds hoog boven den top uit en de Groote Beer schitterde reeds helder\naan den donkeren heuvel en nog toefde Lewin.\n\n"Nu is het toch zeker tijd om te gaan?" vroeg Stipan Arkadiewitsch.\n\n"Laat ons nog even wachten."\n\n"Zooals ge wilt."\n\nZij stonden ongeveer vijftien schreden van elkander.\n\n"Stiwa!" zeide Lewin eensklaps, geheel onverwacht: "Waarom vertel\nje mij niet eens, of je schoonzuster al getrouwd is of wanneer ze\ntrouwen zal?"\n\nHij gevoelde zich kalm en sterk genoeg om elk antwoord te kunnen\nverdragen. Maar Stipans antwoord had hij toch in het geheel niet\nvermoed.\n\n"Zij denkt en zij dacht volstrekt niet aan trouwen, maar zij is ernstig\nziek en de dokters hebben haar naar het buitenland gezonden. Men\nvreest zelfs voor haar leven...."\n\n"Wat zeg je?" riep Lewin uit: "ernstig ziek? Wat scheelt haar? Hoe\nis...."\n\nOp dat oogenblik zag Laska, de ooren spitsend, naar den hemel en\ndaarna keek zij haar meester verwijderd aan. "Die hebben ook den\nrechten tijd tot praten uitgezocht," dacht zij. "Daarboven vliegt\nze--daar, daar is ze, waarlijk ze vergeten haar...!"\n\nMaar plotseling weerklonk een schelle schreeuw. De beide vrienden\nrichtten tegelijkertijd hun buksen, twee schoten knalden en de\nhoogvliegende snip streek terstond de vleugels en viel tusschen de\ntakken van het kreupelhout neder.\n\n"Dat is mooi! Die komt ons allebei toe!" riep Lewin en snelde met\nLaska de struiken in om de snip te zoeken. "Ja, van welk ongeluk\nspraken wij daar even?" dacht hij. "Ja, Kitty is ziek.... Maar wat\ner aan te doen? \'t Is treurig, erg treurig.... Aha! Laska heeft\nze gevonden! Beste hond!" sprak hij den warmen vogel uit den muil\nnemend. "Hij heeft ze gevonden, Stiwa," riep hij en legde de snip in\nzijn bijna geheel gevulde weitasch.\n\n\n\n\n\nXIV.\n\nOp den terugweg vroeg Lewin naar alle bizonderheden van Kitty\'s ziekte\nen de tegenwoordige plannen van de Tscherbatzky\'s, en al wilde hij\nhet zich zelf niet bekennen, het was toch een groote voldoening\nvoor hem, vooreerst omdat er nu eensklaps weer hoop voor hem was\nontstaan, en vervolgens, omdat zij, die hem zoo zeer gekwetst had,\nnu ook leed. Toen echter Oblonsky over de oorzaak van haar ziekte\nbegon te spreken en Wronsky\'s naam noemde, viel Lewin hem in de rede:\n"Ik heb geen recht die familieaangelegenheden te kennen, en oprecht\ngesproken, ook in het geheel geen belang daarbij." Na een oogenblik\nzwijgens ging hij voort: "Zijn je onderhandelingen met Rjaebinin over\nden verkoop van het bosch al afgeloopen?"\n\n"Ja, en ik vind zijn bod zeer billijk. Acht en dertig duizend roebels;\nacht duizend dadelijk en het andere in zes termijnen te betalen. Ik\nmoest lang met hem handelen, wij wilden geen van beiden toegeven."\n\n"Dus, dat wil zeggen, dat ge hem het bosch zoo goed als geschonken\nhebt," sprak Lewin somber.\n\n"En waarom dan geschonken, vriendje?" vroeg Stipan Arkadiewitsch met\neen goedhartig lachje, want hij wist, dat Lewin nu in een stemming\nwas om alles af te keuren.\n\n"Omdat het bosch op zijn minst vijf honderd roebels per desjatine\nwaard is," antwoordde Lewin.\n\n"Oho, jelui landjonkers!" spotte Stipan. "Wat zijn wij stadslui toch\ndwaze menschen! Maar als er van zaken doen sprake is, dan doen wij toch\naltijd de beste. Geloof maar vrij, ik heb alles nauwkeurig overwogen,\nhet bosch is zeer voordeelig verkocht, zoo zelfs, dat ik vrees, dat\nhij zich nog zal terug trekken. Timmerhout levert het in het geheel\nniet op, alleen brandhout; dit is nu hoogstens honderd zeventig roebel\nde desjatine waard en hij betaalt er tweehonderd roebels voor."\n\nLewin lachte ironisch. "Ik ken die manier van doen van die\nstedelingen," dacht hij, "elke tien jaar komen zij eenmaal buiten,\nvangen dan twee of drie landelijke uitdrukkingen op, gebruiken die\nvandaag goed, morgen verkeerd, en meenen dan, dat zij er alles van\nweten. _Geen timmerhout; is dus hoogstens honderdzeventig roebel\nwaard_! Dat spreekt over zaken, waar hij in \'t geheel geen verstand\nvan heeft." Overluid voegde hij er bij: "Ik matig mij geen oordeel aan\nover dat, wat jelui daar op het gerechtshof uitvoert; is het noodig,\ndan kom ik tot jelui en vraag om raad. Gij echter zijt overtuigd alles\nvan het boschwezen te weten. Maar geloof mij, dat is zoo eenvoudig\nniet. Hebt gij de boomen geteld?"\n\n"De boomen? zou ik die tellen?" antwoordde Stipan lachend en hoopte\nLewins slechte luim te verdrijven:\n\n\n\n\t"Kan het wel tellen, het grootste verstand\n\tDe stralen der zon, aan den oever het zand...."\n\n\n"Nu, Rjaebinins groot verstand kan het. Geen handelaar koopt zonder te\ntellen, tenzij het hem present gegeven wordt, gelijk gij nu doet. Ik\nken uw bosch. Ieder jaar jaag ik daar; vijfhonderd is het waard,\nkontant uitbetaald, en hij geeft je tweehonderd in termijnen. Gij\nkunt dus rekenen, dat ge hem dertig duizend geschonken hebt."\n\n"Kom, kom, je overdrijft," zeide Stipan, ietwat terneer\ngeslagen. "Waarom heeft mij dan niemand meer geboden?"\n\n"Omdat hij die anderen omgekocht heeft; die krijgen ieder hun deel er\nvan. Ik heb met allen gehandeld; ik ken ze. Dat zijn geen kooplui,\nhet zijn afzetters, woekeraars. Onder de vijftig procent winst doen\nze geen zaken, neen, uit twintig kopeken slaat hij een roebel."\n\n"Ach kom, houd toch op! Ge zijt slecht gehumeurd!"\n\n"Volstrekt niet!" antwoordde Lewin stroef, en de wagen hield voor\nhet huis stil.\n\nAan den oprit stond reeds een kleine met leder en ijzer overtrokken\ntelega met een vleezig paard. Daarop zat een forsche, breedgeschouderde\nklerk van Rjaebinin, die tegelijkertijd voor koetsier diende. Rjaebinin\nzelf was in huis en wachtte de vrienden in de voorkamer af. Hij\nwas een lang, mager man van middelbaren leeftijd, met een snor, een\ngladgeschoren, vooruitstekende kin en starende, uitpuilende oogen. Hij\ndroeg een langen blauw-lakenschen jas en hooge laarzen, waar hij nog\ngroote overschoenen over heen getrokken had. Toen de vrienden binnen\nkwamen, wischte hij het gelaat met zijn zakdoek af en trok zijn jas\nterecht. Na de hand ook met den zakdoek afgewischt te hebben, stak\nhij die zoo aan Oblonsky toe, alsof hij iets vangen wilde.\n\n"Kom, zijt ge daar al," sprak Stipan. "Dat is goed."\n\n"Ik durfde het niet wagen, de bevelen van Uw Doorluchtigheid\nongehoorzaam te zijn, ofschoon de weg zeer slecht is. Ik moest positief\nden geheelen weg te voet afleggen en ben toch nog op het afgesproken\nuur gekomen. Constantin Dimitritsch." wendde hij zich tot Lewin en\nbeproefde ook diens hand te vangen, "ik heb de eer...." Maar Lewin\ndeed, alsof hij de uitgestoken hand niet bemerkte en nam de houtsnippen\nuit de weitasch.\n\n"Heeft het u behaagd u met de jacht te verlustigen! Hoe heet die\nvogel toch?" vroeg Rjaebinin en zag met verachtelijken blik naar\nde snippen. "Zullen zeker wel goed smaken?" en daarbij schudde hij\nafkeurend met het hoofd, als betwijfelde hij het, of het de moeite\nen kosten waard was zulk gevogelte eetbaar te maken.\n\n"Ga in mijn kabinet," zeide Lewin stroef, "daar kunt gij alles\nbespreken."\n\n"Zeer goed, zooals u beveelt," antwoordde Rjaebinin.\n\nBij het binnentreden van het kabinet zag hij om zich heen, alsof hij\nhet kruisbeeld zocht, doch bekruiste zich niet, toen hij het gevonden\nhad. Hij zag met denzelfden minachtenden blik, dien hij op de snippen\ngeworpen had, naar de planken en kasten vol boeken en schudde weer\nafkeurend het hoofd; nu gaf hij echter reeds in het geheel niet meer\ntoe, dat dit bezit de kosten waard was.\n\n"Welnu? brengt gij het geld?" vroeg Oblonsky. Neem plaats."\n\n"Aan geld ontbreekt het niet. Om u te zien en met u te spreken ben\nik gekomen."\n\n"Waarover wilt gij dan spreken?" Neem toch plaats."\n\n"Dat kan ik wel doen," antwoordde Rjaebinin en nam plaats.\n\n"U moet er nog wat af doen, vorst. Het is ongehoord. Het geld ligt\nal tot de laatste kopeke gereed. Aan het geld ligt het dus niet."\n\nLewin, die inmiddels zijn buks in de kast gehangen had, wilde de kamer\nweer verlaten, maar toen hij deze woorden van den handelaar hoorde,\nbleef hij staan.\n\n"Hij is ongelukkig te laat bij mij gekomen, anders had ik den prijs\nbepaald," zeide hij.\n\nRjaebinin stond op en nam Lewin zwijgend en met een spottend lachje\nvan het hoofd tot de voeten op.\n\n"Constantin Dimitritsch is zeer gierig," zeide hij tot Stipan\nArkadiewitsch. "Men kan definitief niets van hem koopen. Ik heb tarwe\nvan hem gekocht, maar een prachtig stuk geld er voor moeten betalen."\n\n"Waarom zou ik ze ook voor niets geven? Ik heb ze ook niet op straat\ngevonden of gestolen."\n\n"God beware ons. In den tegenwoordigen tijd is het stelen positief\nonmogelijk, er zijn tegenwoordig definitief overal gerechten van\ngezworenen. Alles is heel voornaam ingericht, van stelen is geen\nsprake meer. Maar zooals ik gezegd heb, op mijn eerewoord, u vordert\nte veel. Dat is geen handel. Ik verzoek u dringend er iets af te doen,\nal is het ook maar een kleinigheid."\n\n"Hebt gij de zaak dan al beklonken of nog niet?" vroeg Lewin aan\nOblonsky; "indien gij het al eens zijt, is er niets meer aan te doen,\nanders koop ik uw bosch."\n\nDe lach verdween van Rjaebinins gelaat, dat nu aan een havik, een\nroofdier deed denken. Vlug knoopte hij met zijn knokkelige vingers den\njas los, zoodat de stalen knoopen van zijn vest en zijn horlogeketting\nzichtbaar werden en haalde een oude, dikke brieventasch te voorschijn.\n\n"Hier is het geld! Het bosch is mijn," sprak hij, terwijl hij snel een\nkruis maakte en de hand uitstak. "Neem u het geld, het bosch behoort\nmij. Zoo handelt Rjaebinin, hij kibbelt niet om kopeken," sprak hij\nstroef en waaide met zijn brieventasch, alsof \'t een waaier was.\n\n"Ik zou me in je plaats niet overhaasten," sprak Lewin.\n\n"Maar ik heb mijn woord al gegeven," antwoordde Oblonsky.\n\nLewin verliet het vertrek en sloeg de deur achter zich toe. Rjaebinin\nzag hem na en schudde het hoofd. "Zoo is de jeugd! Definitief niets\nals kinderwerk! Want ik, geloof mij, ik koop alleen om de eer, opdat\nmen zeggen zal, dat Rjaebinin en niemand anders het bosch van vorst\nOblonsky koopt. God weet, dat ik er geen voordeel bij heb. Bij God,\ndat is de waarheid. En nu verzoek ik u beleefd, laat ons schrijven\nhet contract...."\n\nEen uur later besteeg de handelaar met tot aan den hals toegeknoopten\njas en het contract in den zak zijn met ijzer en leder beslagen\nwagentje en reed naar huis.\n\n"Ach, die heeren!" zeide hij tot den klerk, "de een is al even lastig\nals de ander!"\n\n"Ja, zeker," antwoordde de klerk, terwijl hij zijn heer de\nteugels overgaf: "Kan ik u met deze zaak geluk wenschen, Michael\nIgnatjewitsch?"\n\n"Zoo zoo! La la!"\n\n\n\n\n\nXV.\n\nDe zakken wel gevuld met bankbiljetten, begaf Stipan Arkadiewitsch\nzich naar boven. Hij was in de beste stemming en wilde Lewins slechte\nluim ook verdrijven. Hij wenschte, dat de dag met het avondeten even\nprettig eindigde als hij begonnen was.\n\nLewin was echter slecht gestemd, hoeveel moeite hij zich ook gaf\nvriendelijk en voorkomend jegens zijn gast te zijn. De tijding, dat\nKitty nog niet getrouwd was, verbijsterde en overweldigde hem. De\ndwaze verkoop van het bosch, het bedrog, waarvan Oblonsky de dupe\nwas geweest, en de gedachte, dat dit juist in zijn huis had moeten\ngebeuren, verdroten hem.\n\n"Zoo, ben je klaar?" sprak hij den binnentredenden Oblonsky aan:\n"zoudt ge nu het avondeten niet willen gebruiken?"\n\n"Dat lijkt mij goed toe! \'t Is verwonderlijk, welk een eetlust ik\nhier buiten heb! Waarom heb je Rjaebinin niets gepresenteerd?"\n\n"De duivel hale hem!"\n\n"\'t Is erg zooals ge met hem omgaat! ge hebt hem niet eens de hand\ngereikt. Waarom zou men hem de hand niet geven?"\n\n"Ik steek ze mijn knecht ook niet toe, en die is honderd maal beter\ndan hij."\n\n"Gij zijt een reactionnair! Waar blijft dan de gelijkstelling van\nalle standen?"\n\n"Wie dat gaarne wil, mag zich gelijk stellen, wel bekome het hem! Mij\nstuit het tegen de borst."\n\n"Ik zeg, dat ge een volbloed reactionnair zijt."\n\n"Zoo? waarlijk? Ik heb er nooit over nagedacht, wat ik ben. Ik ben\nConstantin Lewin, verder niets."\n\n"Constantin Lewin, die slecht geluimd is," antwoordde Oblonsky\nglimlachend.\n\n"Nu ja, ik ben een beetje korzelig, maar waarom? Neem mij niet kwalijk:\nom je dommen verkoop...."\n\nStipan Arkadiewitsch maakte een gebaar, als iemand, die onschuldig\nbeleedigd is geworden.\n\n"Laat dat nu maar rusten!" sprak hij. "Wanneer is dat ooit anders\ngeweest? Heeft men iets verkocht, dan is het altijd: \'Het was veel\nmeer waard geweest,\' en toch wilde niemand er meer voor geven.... Nu,\nik begrijp het wel, je hebt iets tegen dien armen Rjaebinin."\n\n"Wel mogelijk. Maar waarom? Gij zult mij misschien een reactionnair\nof iets dergelijks noemen--maar het doet mij pijnlijk aan, als ik de\nallerwege om zich grijpende verarming van den adel zie, waartoe ook\nik behoor, en waartoe te behooren ik mij, ondanks alle gelijkstelling\nder standen, zeer verheug. En deze verarming is geen gevolg van te\ngroote weelde--dan was het niets, want het is een plicht van den\nadel voornaam te leven en adellijken alleen kunnen dat. Alom koopen\nde boeren veel goederen op. Daar zie ik ook niets in. De voorname\nheer acht zich te hoog iets te doen, de boer werkt en verdringt\nden luiaard. Dat is juist zooals het behoort. Maar het grieft mij,\nwanneer ik zie, dat de verarming dikwijls het gevolg is van, nu, ik\nzal maar zeggen: onnoozelheid. Hier koopt een Poolsche pachter van\neen dame, die te Nizza leeft, een prachtig landgoed voor den halven\nprijs; ginds wordt een akker, die tien roebels waard is, voor een\nroebel verpacht, en gij schenkt vandaag hier, zonder eenigen grond,\ndertigduizend aan een aartsschelm...."\n\n"Ja nu! moet men dan elken boom rekenen?"\n\n"Zeer zeker moet men rekenen. Gij deedt het niet, maar Rjaebinin\nheeft het wel gedaan. Zijn kinderen zullen de middelen voor een\ngoede opvoeding en een zorgeloos leven bezitten, terwijl de uwen dat\nmisschien niet zullen hebben...."\n\n"Nu, nu! Neem me niet kwalijk, maar rekenen is een miserabel\nwerk. Wij hebben onze bezigheden, zij de hunne. Zij moeten ook wat\nverdienen. Maar kom! de zaak is bovendien nu uitgemaakt. Ha! daar zijn\nspiegeleieren, mijn lievelingskostje! En nu zal Agasija Michailowna\nons ook nog wel wat van haar overheerlijken kruidendrank geven...."\n\nStipan Arkadiewitsch zette zich aan tafel en begon met Agasija te\nschertsen, terwijl hij haar verzekerde, dat hij zulk een souper in\nlang niet genoten had.\n\n"U prijst ten minste nog eens iets," sprak Agasija, "maar Constantin\nDimitritsch, dien kan men geven, wat men wil, al was het een droge\nkorst brood: hij eet ze op en gaat weer weg."\n\nHoeveel moeite Lewin zich ook gaf om zich te beheerschen, het gelukte\nhem niet; hij bleef stroef en stil. Hij wilde Stipan iets vragen, maar\nkon er niet toe komen; hij vond misschien geen geschikt oogenblik\nof geen passenden vorm. Stipan Arkadiewitsch was reeds weer naar\nbeneden gegaan, had zich gewasschen, omgekleed en te bed gelegd,\nterwijl Lewin nog steeds bij hem bleef, het vertrek op en neer liep\nen over allerlei onverschillige dingen met hem sprak, maar nog altijd\nniet in staat was hem datgene te vragen, wat hij op het hart had.\n\n"Wat maakt men die zeep tegenwoordig toch mooi!" zeide hij een\npakket welriekende zeep loswikkelend; "zie, dat is toch waarlijk\neen kunstwerk!"\n\n"Ja, tegenwoordig is alles volmaakt!" antwoordde Stipan, sterk\nen tevreden geeuwend. "Daar heb je bij voorbeeld de schouwburgen\nen ontspanningslokalen.... Ah, ha, ha!" geeuwde hij:... "Overal\nelectrische verlichting ... ah, ha, ha!"\n\n"Ja, electrisch licht...." zeide Lewin. "Ja.... Maar zeg mij eens, waar\nis Wronsky tegenwoordig?" vroeg hij plotseling en legde de zeep neder.\n\n"Wronsky?" vroeg Oblonsky, zijn geeuwen inhoudend, "die is te\nPetersburg. Is spoedig na je vertrek afgereisd en was sinds dien tijd\ngeen enkele maal te Moskou. Weet je, Kostja, ik wil je de waarheid\nzeggen." voegde hij er bij zich half oprichtend en op het bedtafeltje\nleunend en Lewin met zijn goedige oogen slaperig aanstarende: "Gij\nhebt het je zelf te wijten. Ge hadt alle hindernissen het hoofd moeten\nbieden.... Ik heb je toen al gezegd...." Hij geeuwde zonder den mond\nte openen, alleen met de kinnebakken.\n\n"Zou hij wat van mijn aanzoek weten of niet?" dacht Lewin hem\nscherp waarnemend. "Er ligt iets schuws, iets diplomatisch in zijn\ngezicht!" en gevoelend, dat hij rood werd, zag hij Stipan zwijgend\nen openhartig in de oogen.\n\n"Als er destijds iets met haar bestond," ging Oblonsky voort "dan was\nhet eigenlijk maar zeer oppervlakkig. Zijn innemende aristocratische\npersoonlijkheid en zijn toekomstige positie in de wereld werkten niet\nzoozeer op haar, als wel op moeder...."\n\nLewins gelaat betrok. De oude wond in zijn hart deed hem weer\neven veel pijn, als toen hij ze pas had ontvangen. "Wacht eens,\nwacht eens!" zeide hij, Oblonsky in de rede vallend, "gij zegt\nzijn aristocratische persoonlijkheid. Met je verlof, waarin vindt\ngij dat aristocratische van Wronsky of iemand anders, dat hun het\nrecht kon geven mij lager te stellen? Gij houdt Wronsky voor een\naristocraat. Een man, wiens vader zich alleen door intrigues in de\nhoogte gewerkt heeft, en wiens moeder God weet met wie al liaisons\ngehad heeft.... Neen, neem mij niet kwalijk! Tot de aristocraten\nreken ik mij zelf en mijns gelijken, die tot drie of vier generaties\nin hun geslacht kunnen terugzien, die zich nooit voor iemand hebben\nvernederd, die nooit iemand noodig hadden, menschen, zooals mijn\nvader en mijn grootvader. Gij acht het beneden je om, zooals ik doe,\nde boomen in het bosch te tellen en gij schenkt dertigduizend aan\nRjaebinin, maar gij zult een vast jaargeld en ik weet niet wat nog al\nmeer ontvangen. Daar heb ik niet op te rekenen en daarom houd ik dat,\nwat ik geerfd heb en dat, wat ik daarbij verwerf, beide evenzeer in\nwaarde.... Wij zijn de aristocraten, maar niet diegenen, die niet\nzonder de aalmoezen van de grooten der wereld kunnen bestaan en die\nmen voor twintig kopeken overal kan koopen."\n\n"Van wie spreekt ge toch eigenlijk? Ik ben het immers geheel met je\neens!" zeide Stipan vroolijk en oprecht, hoewel hij gevoelde, dat Lewin\nook hem onder diegenen telde, die voor twintig kopeken te koop waren,\nmaar Lewins opbruisende natuur maakte werkelijk indruk op hem. "Op\nwien scheldt ge toch eigenlijk? Al is ook veel, van wat ge van Wronsky\nzegt, niet waar, zoo spreek ik het toch in het geheel niet tegen. Ik\nzeg je echter ronduit, dat ik in je plaats naar Moskou zou gaan en...."\n\n"Neen, neen! Ik weet niet, of gij er iets van weet of niet--dat is\nmij ook onverschillig; zie, ik heb haar gevraagd en ben afgewezen, en\nCatharina Alexandrowna is nu niets meer voor mij als een beschamende\nherinnering."\n\n"Waarom? Onzin!"\n\n"Laat ons daar niet meer over spreken." verzocht Lewin; "vergeef mij,\nindien ik grof tegen je was. Ge zijt toch niet boos, Stiwa? Kom, wees\nniet boos op me," zeide hij vriendelijk en drukte hem de hand. Nu hij\nzijn hart eens lucht had gegeven, was hij weer in dezelfde stemming\nals des voormiddags.\n\n"Ik ben in het geheel niet boos, in het minst niet; ik heb daar ook\ngeen reden voor. Ik ben blijde, dat we eens vertrouwelijk gesproken\nhebben. Maar weet je, die plaats in het bosch moet \'s morgens vroeg\nal zeer goed zijn. Zullen we er heen rijden? Dan zou ik vroeg opstaan\nen van het jachtterrein onmiddellijk naar het station kunnen rijden."\n\n"Dat is best!"\n\n\n\n\n\nXVI.\n\n\nIn weerwil dat Wronsky\'s innerlijk leven geheel door zijn hartstocht\nwas ingenomen, rolde zijn ander leven in het gewone spoor der militaire\nbelangen en die van het conversatieleven onveranderd daarheen. Zijn\nregiment was hem lief en hij was daarin ook bemind; en meer dan dat,\nmen achtte hem en was trotsch op hem, te meer, daar men wist, dat\nhij, door zijn buitengewonen rijkdom, zijn uitstekende, zorgvuldige\nopvoeding en beschaving zich den weg tot de hoogste maatschappelijke\neereplaatsen zag geopend, maar dat hij dat alles klein achtte en met\nzijn hart slechts aan zijn regiment en zijn kameraden hing. Wronsky\nwas zich deze goede meening zijner kameraden wel bewust en gevoelde\nzich daarom te meer verplicht die meening te behouden.\n\nNatuurlijk sprak hij met geen zijner kameraden van zijn liefde en\nverried ze ook niet bij de vroolijkste feestgelagen, te meer daar hij\nnimmer zooveel dronk, dat hij de heerschappij over zich zelf verloor,\nen als eens iemand onbedacht op zijn liefdesbetrekking zinspeelde,\nwist hij hem spoedig den mond te stoppen. Evenwel was zijn liaison\ndoor de geheele stad bekend; allen wisten meer of minder van zijn\nverhouding tot mevrouw Karenin. De jonge mannen benijdden hem er om,\nte meer, daar Karenin zulk een hooge maatschappelijke positie innam\nen derhalve deze liaison in de groote wereld des te meer opzien baarde.\n\nOok vele jonge vrouwen benijdden Anna; andere, die het al lang niet\nmeer hadden kunnen verdragen, dat men steeds hare strenge ingetogenheid\nroemde, verheugden zich over haar vermoedens en verbeidden nu den\nvroeg of laat te wachten omkeer der openbare meening, om zich dan met\nhet geheele gewicht harer verachting op haar te kunnen storten; zij\nhielden de modderkluiten al gereed, waarmede zij haar, zoodra de tijd\ngekomen was, wilden werpen. De meeste oudere en hooggeplaatste personen\nwaren daarentegen ontevreden over het in aantocht zijnde schandaal.\n\nToen Wronsky\'s moeder de minnarij van haar zoon vernam, was zij\naanvankelijk daarmede zeer tevreden; want naar haar meening werd\ndoor niets zoozeer de laatste schaaf gelegd aan een jongen man\nvan de wereld, als door een liefdesbetrekking met een vrouw uit de\nhoogste kringen. Toen zij echter later hoorde, dat haar zoon een voor\nzijn verdere carriere hoogst gewichtige betrekking had afgewezen,\nalleen om bij zijn regiment en in de nabijheid van mevrouw Karenin te\nblijven en vernam, dat zich tengevolge daarvan eenige hooggeplaatste\npersonen ontevreden over hem hadden uitgelaten, toen werd haar oordeel\ngewijzigd. Ook beviel het haar niet, dat, naar al wat zij vernomen had,\nhet hier geen luchtige, aardige en pikante liefdesaffaire gold, maar\neen wanhopigen ernstigen, Wertherschen hartstocht, die, zooals men haar\nzeide, allerlei domme consequentien tengevolge kon hebben. Zij had hem\nsedert zijn onverwachte terugkomst uit Moskou nog niet weergezien en\nhad hem derhalve nu door haar oudsten zoon laten verzoeken bij haar te\nkomen. Ook de oudste broeder was over den jongsten niet tevreden. Het\nwas hem volkomen onverschillig, welk een soort van liefde het was, of\ngroot of gering, of hartstochtelijk of kalm, of misdadig of platonisch,\nwant hij zelf onderhield, hoewel hij een familie bezat, een danseres\nen oordeelde derhalve zeer toegevend; maar hij wist dit eene, dat het\neen liaison was, die dezulken mishaagde, wier gunst men zoeken moest,\nen daarom keurde hij het gedrag zijns broeders af.\n\nBehalve zijn dienstplichten en sociale bezigheden had Wronsky nog een\nhartstocht, namelijk voor schoone paarden. Dit jaar was een wedren met\nhindernissen onder de officieren vastgesteld. Wronsky had zich laten\ninschrijven, had een Engelsche volbloedmerrie gekocht en was nu in\nweerwil van zijn liefdehandel vervuld van hartstochtelijke gedachten\naan den ophanden zijnden wedren. Deze beide passien stonden elkander\nvolstrekt niet in den weg.\n\nIn den morgen van den wedrendag kwam Wronsky vroeger dan gewoonlijk\nin de groote zaal der officierssocieteit om een beefsteak te\ngebruiken. Hij behoefde zich niet ruim te voorzien, want hij had juist\nde voorgeschreven lichaamszwaarte, maar mocht ook niet zwaarder worden,\nen daarom onthield hij zich van alle gebak en zoetigheden. Hij had\nden jas, waaronder hij een wit vest droeg, loshangen en terwijl hij\nmet de armen op de tafel leunend op het bestelde beefsteak wachtte,\nzag hij in den Franschen roman op zijn bord. Hij las om zich niet\nmet de in- en uitgaande officieren te moeten inlaten.\n\nHij dacht er aan, dat Anna hem heden na den wedren een rendez-vous\nhad beloofd. Reeds sedert drie dagen had hij haar niet gezien. Hij\nreed niet gaarne naar Karenins landhuis. Het laatst had hij haar bij\nzijn nicht Betsy ontmoet. Nu echter besloot hij haar in het landhuis\nop te zoeken en overdacht, hoe hij dat zou aanleggen, daar, zooals\nhem bekend was, Karenin intusschen van het buitenland was teruggekeerd.\n\n"Nu, ik zal zeggen, dat Betsy mij gezonden heeft om te vragen, wanneer\nzij voor den wedren zal komen," zoo besloot hij eindelijk, en zich\ntot den knecht wendend, die hem op een warmen zilveren schotel het\nbeefsteak aanbood, zeide hij: "Zend iemand naar mijn huis. Men moet\nde kales met drie paarden inspannen."\n\nToen trok hij den schotel naar zich toe en begon te eten, terwijl\nhij voortging in het naast zijn bord liggend boek te lezen.\n\nOp dit oogenblik kwam een lang, statig officier, de ritmeester\nJawschin, de kamer binnen en naderde Wronsky. "Ha! daar is hij\ntoch!" zeide hij en sloeg hem krachtig op de epaulet. Wronsky keerde\nzich geergerd om, maar zijn gelaat helderde dadelijk op, toen hij\nJawschin zag. Deze ging naast hem zitten; zijn door nauwe rijlaarzen\nomsloten beenen waren voor de stoelhoogte te lang en staken in spitse\nhoeken omhoog.\n\n"Waarom ben je gisteren niet in den rooden schouwburg geweest? Rumerowa\nwas niet kwaad. Waar heb je gezeten?"\n\n"Ik had me bij de Twersky\'s wat verlaat."\n\n"O!" was al wat Jawschin antwoordde.\n\nJawschin was een speler en verkwister en niet slechts een mensch zonder\nbeginselen, maar iemand met zedelooze beginselen, doch in het regiment\nWronsky\'s beste kameraad. Hij hield van hem vooral om zijn physieke\nkracht, die hem in staat stelde een ongehoorde hoeveelheid wijn te\ndrinken, den slaap te ontberen en toch altijd dezelfde te blijven;\nmaar ook in zijn verhouding tot zijn superieuren en kameraden wist\nJawschin allen respect in te boezemen en evenzoo in het spel, waarin\nhij tienduizenden waagde en in weerwil van het sterkste drinken\nsteeds de noodige fijnheid en zekerheid behield, zoodat hij in de\nEngelsche club als de eerste speler werd geroemd. Niettegenstaande\nhun verschillende levensbeschouwing droeg Wronsky hem daarom bizondere\ngenegenheid en achting toe, omdat hij volkomen overtuigd was, dat hij\nalleen hem niet benijdde en hem niet zocht om zijn naam en rijkdom,\nmaar om zijns zelfs wil. Onder alle menschen zou Wronsky alleen met\nhem over zijn liefde hebben willen spreken; want het scheen hem toe,\ndat Jawschin alleen den grooten hartstocht, die thans zijn leven innam,\nkon begrijpen. Daarbij kwam zijn overtuiging, dat hij in gebabbel\nen schandalen niet het minst genoegen vond en dat hij de liefde niet\nvoor een aardigheid en bloot tijdverdrijf hield, maar voor een kaart,\nwaarop men het geheele levensgeluk gezet had.\n\nWronsky had niet met Jawschin over zijn liefde gesproken, maar bemerkte\nevenwel, dat deze alles wist, alles begreep, en het was hem aangenaam\ndat in zijn oogen te kunnen lezen. "O!" dit was alles wat hij op\nWronsky\'s verklaring, dat hij zich bij de Twersky\'s had verlaat,\ngeantwoord had, en terwijl zijn zwarte oogen flikkerden, greep hij de\nlinker punt van zijn knevel en stak ze volgens een slechte gewoonte,\ndie hij had, in den mond.\n\n"En gij? Wat deedt je gisteren? Heb je weer gewonnen?" vroeg Wronsky.\n\n"Achtduizend, maar drie daarvan is kwaad geld. Ik twijfel, of ze\nbetaald worden."\n\n"Dan kun je ze vandaag weer door mij verliezen," zei Wronsky\nschertsend. Jawschin had namelijk op Wronsky\'s overwinning bij den\nwedren een hooge weddenschap aangegaan.\n\n"Ik zal in geen geval verliezen. De eenige, die je gevaarlijk is,\nis Machatin."\n\nEn het gesprek liep nu over den ophanden zijnden wedren.\n\n"Kom, ik ben gereed," zeide Wronsky, stond op en ging naar de\ndeur. Ook Jawschin stond op en rekte zijn lange leden uit. "\'t Is\nmij nog te vroeg om te eten. Maar ik moet wat drinken. Ik volg je\ndadelijk. Hei! wijn!" riep hij met zijn beroemde commandostem, dat\nde vensterruiten rinkelden. "Neen niet noodig!" riep hij dadelijk\nweer. "Ga je naar huis, dan ga ik mee!" en hij ging met Wronsky heen.\n\n\n\n\n\nXVII.\n\n\nWronsky logeerde in een tamelijk ruime en zindelijk gehouden boerenhut,\ndie twee vertrekken had. Petritzky woonde ook hier in het kamp met\nhem samen. Toen Wronsky met Jawschin de hut binnen kwam, sliep hij nog.\n\n"Opstaan! Genoeg geslapen!" riep Jawschin, die achter het schot was\ngegaan, en schudde den ruigharigen Petritzky, die met zijn neus in\nhet hoofdkussen lag gedrukt.\n\nPetritzky sprong dadelijk verschrikt op de knieen en keek in het rond.\n\n"Je broer is hier geweest en heeft mij gewekt.--Haal hem de\nduivel! heeft hij gezegd, en hij wil terugkomen."\n\nEn terwijl hij de dekens weer om zich trok, wierp hij zich op nieuw\nin de kussens.\n\n"Laat \'t toch, Jawschin!" riep hij geergerd uit, toen deze hem de\ndekens aftrok. "Laat mij toch met rust!" Hij keerde zich om en opende\nde oogen. "Zeg mij liever wat ik drinken moet. Ik heb een akeligen\nsmaak in de keel...."\n\n"Het best is een borrel!" zeide Jawschin op diepen\nbastoon. "Tareschenka! een glas brandewijn en augurken voor\nmijnheer!" riep hij toen; hij hield er blijkbaar van, zelf zijn stem\nte hooren.\n\n"Een borrel, dunkt je?" vroeg Petritzky, het voorhoofd en de oogen\nwrijvende. "Drink je mede? Goed, dan drinken we samen. Drink je ook,\nWronsky\'?" Hij stond op en wikkelde zich tot onder de armen in een\ngebloemde deken. "Er was eens een koning in Thule," zong hij in\nhet Fransch en kwam van achter het beschot te voorschijn. "Wil je\nmeedrinken, Wronsky?"\n\n"Och, loop naar den duivel!" antwoordde deze en trok een andere jas\naan, die zijn oppasser hem aanreikte.\n\n"Waarheen nu?" vroeg Jawschin, daar op dit oogenblik het driespan\nvoor kwam.\n\n"Naar de stallen; ook naar Briansky moet ik nog wegens de paarden,"\nantwoordde Wronsky.\n\nHij sprak de waarheid. Hij wilde inderdaad nog naar Briansky, die\ntien werst van Pargalowo woonde, om hem het geld voor de paarden te\noverhandigen. Maar de vrienden begrepen dadelijk, dat Briansky niet\nhet eenige doel van zijn rit was. Petritzky ging voort met zingen,\npinkte met de oogen tegen Jawschin en spitste de lippen, alsof hij\nzeggen wilde: "Wij weten wel, welk een Briansky dat is!"\n\n"Verlaat je maar niet!" vermaande Jawschin en ging toen, om het gesprek\naf te leiden, onmiddellijk voort: "Hoe maakt het de roodschimmel?"\n\n"Halt!" riep Petritzky achter den naar buiten gaanden Wronsky:\n"Je broeder heeft een briefje voor je achter gelaten! Maar wacht,\nwaar heb ik het toch gelaten?"\n\nWronsky bleef staan. "Waar is het?"\n\n"Ja, waar is het? Dat is de vraag," antwoordde Petritzky nadenkend\nen legde den vinger tegen den neus.\n\n"Zeg het dan toch! Wees toch niet zoo zot!" zeide Wronsky.\n\n"In de kachel heb ik het niet gestoken. Hier ergens moet het zijn."\n\n"Nu, klets toch geen onzin. Waar is het briefje?"\n\n"Waarachtig, ik ben het vergeten. Of zou ik het maar gedroomd\nhebben? Wacht een oogenblik. Erger je toch zoo niet. Als je gisteren,\nzooals ik, vier flesschen den kop had afgeknepen, zou je vergeten\nzijn, waar je zelf had gelegen. Maar wacht even, \'t zal mij dadelijk\nwel te binnen schieten."\n\nEn hij liep achter het beschot terug en ging weer in \'t bed liggen.\n\n"Zoo lei ik en daar stond hij. Ja, ja, ja.... Hm! zie je? Daar is\nhet!" en hij haalde van onder de matras het briefje te voorschijn,\ndat hij daar bewaard had.\n\nWronsky nam het briefje; het was, zooals hij verwacht had, van zijn\nmoeder, en daarbij lag een briefje van zijn broeder, die hem schreef,\ndat hij hem noodzakelijk moest spreken. Wronsky wist, dat het steeds\ndezelfde zaak betrof. "Wat gaat het hun aan?" dacht hij en stak den\nbrief weg om hem onderweg opmerkzamer te lezen.\n\n"Wronsky!" riep iemand, toen hij reeds in het voorhuis was gekomen,\nachter hem.\n\n"Wat?"\n\n"Je moet eerst het haar laten knippen; dat weegt anders te zwaar,\nvooral op den schedel."\n\nWronsky begon inderdaad op den schedel al wat kaal te worden. Hij\nlachte vroolijk, liet zijn witte tanden zien en de muts over de kale\nplek schuivend, ging hij het huis uit en sprong in zijn kales.\n\n"Naar de stallen!" luidde zijn bevel en hij nam de brieven om ze\nte lezen, maar bedacht zich weer en las ze niet, om zich niet op te\nwinden, voor hij zijn paard had gemonsterd.\n\n\n\n\n\nXVII.\n\n\nDe stallingen bestonden uit afgeschoten ruimten in een planken schuur\nnabij den renbaan. Hij had zelf het paard nog niet gezien. In de\nlaatste dagen had hij het zelf niet meer bereden, maar het overgelaten\naan den pikeur. Nauwelijks verliet hij de kales, toen reeds de groom,\ndie zijn rijtuig van verre herkend had, den pikeur naar buiten\nriep. Deze, een lange Engelschman in hooge laarzen en een kort buis\nmet een bosje haar onder de kin, naderde hem met den stijven gang,\ndie allen jockeys eigen is, en met de ellebogen buitenwaarts gebogen.\n\n"En? Hoe gaat het met Froe-Froe?" vroeg Wronsky in het Engelsch.\n\n"All right, sir," klonk de diepe stem van den Engelschman. "Ga liever\nniet bij haar," voegde hij er bij en nam zijn hoed af. "Ik heb haar\neen muilkorf aangedaan, die haar zeer opwindt: beter er niet heen te\ngaan! dat zou het paard nog meer opwinden."\n\n"Neen, ik moet toch naar binnen; ik wil het zien."\n\n"Gaan we dan!" antwoordde de Engelschman kortaf en ging met zijn\nzwenkende ellebogen vooruit. Zij gingen het kleine erf voor de barak\nop. De dienstdoende stalknecht, een flinke borst in een wit buis\nen met een bezem in de hand, ontving hen hier en volgde hen in den\nstal. Daar stonden vijf paarden tusschen de palen, en Wronsky wist,\ndat ook zijn gevaarlijkste rival, Machatins Gladiator, daar was\naangekomen. Hij zou dien Gladiator nog liever dan zijn eigen paard\ngezien hebben, maar het gold hier als een gepaste maatregel, dat hij\nhet niet zien en naar zijn eigenschappen niet vragen mocht. Terwijl hij\nden middelgang doorging, opende de knecht de tweede standplaats links,\nen Wronsky zag een groot bruin paard met witte voeten staan. Hij wist,\ndat dit Gladiator was, maar met het gevoel van iemand, die zijn oogen\nvan een geopenden vreemden brief afwendt, keerde hij zich om en ging\nnaar Froe-Froe\'s standplaats.\n\n"Dat was het paard van Mach.... Mack ... Ik zal nooit deze namen\nleeren spreken," zeide de Engelschman en wees met zijn vuilen duim\nterug naar de standplaats van Gladiator.\n\n"Van Machatin; ja dat is een gevaarlijk mededinger," antwoordde\nWronsky.\n\n"Als u hem bereedt, zou ik op hem wedden," zeide de Engelschman.\n\n"Hij is sterker, maar Froe-Froe gespierder," zeide Wronsky tevreden\nlachend over den lof zijner rijkunst.\n\n"Bij een wedren met hindernissen ligt alles aan den rijder en aan den\n"_pluck_," meende de Engelschman. Niet slechts gevoelde Wronsky zich\ndoor _pluck_, dat is moed, beradenheid, voldoende bezield, maar hij\nwas overtuigd, dat niemand ter wereld dezen _pluck_ meer kon bezitten\ndan hij.\n\n"Weet gij wel zeker, dat het niet meer noodig is ze te laten\nzweeten?" vroeg hij den Engelschman.\n\n"Het is niet noodig," antwoordde deze. "Maar wees zoo goed niet zoo\nluid te spreken; het paard windt zich anders op."\n\nMen hoorde het paard in de gesloten standplaats met de pooten op het\nstroo stampen. Hij opende de deur en Wronsky ging nu den stal binnen,\nwaar het maar half licht was. Met een enkelen blik nam hij de geheele\ngestalte van zijn lieveling op. Froe-Froe was van middelbare grootte en\nniet zonder gebreken, zij was fijn van beenderen, haar vooruitkomende\nborst was smal. Het achtergedeelte viel te veel af, in de voorpooten\nen nog meer in de achterste kon men eenige kromming opmerken. Ook\nde spieren aan de voeten waren niet bizonder sterk gevormd; de\nbeenderen onder de knieen schenen, van voren gezien, niet dikker\ndan een vinger, maar van ter zijde deden zij zich ongemeen sterk\nvoor. Overal, behalve in de ribben, scheen zij als te zamen gedrukt\nen uitgerekt. Maar haar hoofddeugd, waarvoor alle gebreken verdwenen,\nwas dat zij bloed, temperament, ras had. Haar geheele lichaam, vooral\nde kop, kenmerkte zich door fijnheid, maar daarbij door vastheid en\nenergie. Men kon veronderstellen, dat zij behoorde tot die dieren,\ndie slechts niet spreken, omdat de mechanische samenstelling van den\nmond het niet veroorlooft. Toen Wronsky bij haar binnen kwam, snoof\nzij de lucht diep in, zag nu van de eene dan van de andere zijde naar\nhem, terwijl zij den muilkorf schudde en hinnekend nu met den eenen\ndan met den anderen poot stampte.\n\n"Ziet u, hoe opgewonden zij is," zeide de Engelschman.\n\nEerst toen Wronsky dicht bij den kop ging staan, werd het dier rustig\nen zijn spieren sidderden onder de fijne, gladde huid. Wronsky streek\nover den geaderden hals en naderde met zijn gezicht de opgesperde\nneusvleugels, die week en zacht waren als de vlerken van een vleermuis.\n\n"Stil, rustig, mijn beste," zeide Wronsky en streek het paard over\nden rug. Toen ging hij, in het blijde bewustzijn dat het zich in den\nbesten toestand bevond, weer den stal uit.\n\nDo opgewondenheid van het paard had zich aan hem medegedeeld; hij\nvoelde het bloed naar het hart stroomen en had wel als het paard\nwillen trappelen en luide zijn geestdrift te kennen geven.\n\n"Nu, ik vestig op haar al mijn hoop," zeide hij tot den\nEngelschman. "Alzoo om half zeven op het terrein."\n\n"Alles zal in orde zijn," antwoordde deze. "Maar waar rijdt u nu\nheen, mylord?"\n\nWronsky hief verrast het hoofd op en zag, zooals hij dat zeer goed\nverstond, den Engelschman in plaats van in de oogen op het voorhoofd,\nblijkbaar verwonderd over zijn driestheid. Maar terwijl hij bedacht,\ndat de Brit bij zijn vraag in hem niet den heer, maar slechts den\njockey zag, antwoordde hij: "Ik moet naar Briansky; binnen een uur\nben ik weer terug.--Hoe dikwijls doet men mij heden die vraag,"\ndacht hij en bloosde toen, wat hem anders zelden gebeurde.\n\nDe Engelschman zag hem onderzoekend aan en toen, alsof hij wist, waar\nWronsky eigenlijk wilde heenrijden, voegde hij er bij: "De hoofdzaak\nbij het rijden is, kalm te zijn, U moet alle verdrietelijkheden\nvermijden en zich door niets laten ontstemmen."\n\n"All right!" antwoordde Wronsky lachend, sprong in de kales en riep:\n"Naar Pargalewo!"\n\nNauwelijks hadden ze eenige schreden ver gereden, toen het begon\nte regenen.\n\n"Dat is erg," dacht Wronsky. "Het was al morsig genoeg, maar nu wordt\nde geheele renbaan een moeras!"\n\n"Wat gaat hun dat aan?" dacht hij. "Waarom houden zij allen het voor\nhun plicht, zich om mij te bekommeren? Als het een gewone liaison was,\ndan zouden zij mij met rust laten. Maar zij merken wel, dat het geen\nspel is. Dat begrijpen zij niet, dat ergert hen. Zij hebben er geen\nbegrip van wat liefde is, en zij zullen het niet begrijpen, dat er\nzonder deze liefde voor ons geen geluk, geen ongeluk, geen leven is."\n\nHij was boos op hem om hun bemoeizucht, en juist daarom het meest, dat\nzij gelijk hadden. Hij gevoelde de onhoudbaarheid van zijn en Anna\'s\npositie en de bezwaren daaraan verbonden, daar hun liefde voor het\noog der wereld was blootgesteld en zij toch beiden godwongen waren\nte liegen en te veinzen. Hij gevoelde dat deze toestand zoo niet lang\nmocht duren.\n\n"Ja, vroeger was zij ongelukkig, maar kalm en fier; maar thans kan die\nkalmte en dat hoog gevoel van eigenwaarde haar niet meer eigen zijn,\nal laat zij het ook niet merken... Dat moet een einde nemen!" Voor\nde eerste maal kwam hij helder tot het bewustzijn, dat die valsche\ntoestand hoe eerder hoe beter moest ophouden. "Al het andere laten\nvaren en hier of daar heen vluchten, zij en ik alleen met onze liefde!"\n\n\n\n\n\nXIX.\n\n\nDe regen had niet lang geduurd en toen Wronsky het dorp binnen reed,\nscheen de zon reeds weer en de daken der landhuizen en de oude linden\nin de tuinen aan beide zijden der hoofdstraat blonken in vochtigen\nglans en het water droop en vloeide lustig van boomen en daken. Hij\ndacht er niet meer aan, dat deze regen de renbaan had kunnen bederven,\nmaar verheugde er zich veeleer over, daar hij nu zeker was Anna te\nhuis te treffen, en zooals hij hoopte, geheel alleen, want hij wist,\ndat Alexei Alexandrowitsch eerst onlangs uit het Duitsche bad was\nteruggekeerd en Petersburg nog niet weer had verlaten. Hij stapte uit\nen ging, naar zijn gewoonte, om geen opzien te verwekken, in plaats\nvan voor in het huis eerst den achter hetzelve gelegen tuin in.\n\n"Is mijnheer te huis?" vroeg hij aan den tuinman.\n\n"Neen, maar de barina wel. Wil u maar voor de trappen opgaan; daar\nzal men u open doen."\n\n"Neen, ik zal de achterdeur maar ingaan."\n\nHij wilde haar verrassen, daar zij hem niet verwachtte. Voorzichtig\nvoortgaande en den sabel in de hand houdende, naderde hij het van\nbloemen omgeven terras, dat naar den tuin voerde. Anna zat alleen in\nde veranda; zij wachtte op de terugkomst van haar zoontje, die uit\nwandelen gegaan en door den regen overvallen geworden was. Zij had een\nknecht en een dienstmeisje uitgezonden om hem te zoeken en naar huis\nte brengen. Zij zat in een rijk geborduurd wit kleed in een hoek der\nveranda tusschen bloemen en bemerkte den naderenden Wronsky niet. Met\nhet zwartgelokte hoofd gebogen, drukte zij het voorhoofd tegen een\nkouden verlakten gieter, die op de leuning van het hek stond en dien\nzij tusschen haar beide fraaie handen hield, waaraan hij de hem zoo\nwel bekende ringen zag glinsteren. De schoonheid harer gestalte,\nhaar hoofd, haar hals en haar armen frappeerden Wronsky steeds\nop nieuw. Hij bleef staan en beschouwde haar met verrukking. Zij\ngevoelde zijn nabijheid, schoof den gieter van zich af en keerde hem\neen ontgloeiend gelaat toe.\n\n"Wat is het? Gevoelt ge u niet wel?" vroeg hij in het Fransch en\nnaderde haar. Hij wilde op haar toeijlen, maar zich bedenkend, zag hij\nvooraf naar de balkondeur terug en bloosde, zooals hij somwijlen deed,\nals hij zich verlegen gevoelde.\n\n"Neen, ik ben volkomen wel," antwoordde zij, stond op en drukte zijn\nhaar toegereikte hand. "Ik had je niet verwacht."\n\n"Mijn God, welke handen!" zeide hij.\n\n"Ge hebt mij verschrikt. Ik ben alleen te huis en wacht op Serescha,\ndie uit wandelen is gegaan. Zij komen van die zijde." Maar terwijl\nzij trachtte kalm te schijnen, beefden haar lippen.\n\n"Vergeef mij, dat ik gekomen ben; maar ik wilde dezen dag niet\nverliezen zonder je gezien te hebben," ging hij in het Fransch voort.\n\n"Wat zoude ik vergeven? Ik verheug mij zoo!"\n\n"Maar gij zijt niet geheel wel, of treurig," zeide hij, zonder haar\nhand los te laten, en boog zich over haar: "Waaraan hebt ge zooeven\ngedacht?"\n\n"Steeds aan hetzelfde," antwoordde zij met een lachje. Zij sprak de\nwaarheid; ieder oogenblik, wanneer en waar men haar gevraagd had,\nwaaraan zij dacht, zou zij hebben kunnen antwoorden: "Steeds aan\nhetzelfde, aan mijn geluk en mijn ongeluk."\n\nZij vroeg hem naar den wedren, en daar hij haar opgewonden vond,\nvertelde hij haar, om haar te verstrooien, van de voorbereidselen\nvoor den ophanden zijnden strijd.\n\n"Zal ik het zeggen of niet?" dacht zij, terwijl zij hem in de kalme,\nzoo liefdevol op haar gerichte oogen zag: "Hij is zoo gelukkig met\nzijn oogenblikkelijk ondernemen, dat hij nu de ernstige gevolgen niet\nzal begrijpen, die deze gebeurtenis voor ons hebben moet."\n\n"Maar ge hebt mij nog altijd niet gezegd," zeide hij, plotseling\nzijn verhaal afbrekend, "waaraan ge dacht, toen ik kwam. Ik smeek je,\nzeg het mij."\n\nZij antwoordde niet dadelijk. Zij boog het hoofd licht op zijde en\nzag hem met haar diepe oogen onderzoekend aan. Haar hand, die met een\nblad speelde, sidderde. Hij zag dat en zijn gelaat nam die stille\nen schuchtere uitdrukking aan van onvoorwaardelijke onderworpen\ntoewijding, die haar steeds in hem beviel.\n\n"Ik zou \'t hem niet vergeven als hij het niet in zijn vollen omvang\nkon begrijpen," dacht zij; "beter niets te zeggen. Waarom hem zoo op\nde proef te stellen." Haar hand speelde nog altijd met het blad en\nbeefde nog sterker.\n\n"Om Godswil," smeekte hij, haar hand grijpend, "spreek toch!"\n\n"Zal ik werkelijk...?"\n\n"Ja, ja, ja...."\n\nZij boog zich langzaam naar zijn oor en fluisterde zacht eenige\nwoorden; zij zag hem toen strak en onafgewend aan om den indruk\nharer woorden op hem waar te nemen. Hij verbleekte, wilde spreken,\nmaar begon niet; hij liet haar hand los en boog het hoofd.\n\n"Ja, hij heeft het in zijn geheele beteekenis begrepen," dacht zij\nen drukte dankbaar zijn hand. Maar zij dwaalde, als zij geloofde,\ndat deze gebeurtenis voor hem dezelfde beteekenis had als voor\nhaar. Sterker dan ooit overviel hem een gevoel van afkeer tegen iemand,\nhij wist niet wie die iemand was, Alexei Alexandrowitsch of hij zelf\nof een ander; hij begreep, dat nieuwe plichten voor hem ontstonden,\ndat hij haar helpen, haar redden moest, dat het zoo lang door hem\nmet verlangen gewenschte keerpunt nu eindelijk daar was, dat men nu\nvoor den echtgenoot niets meer mocht verbergen en dat men aan den\nzoo ondragelijk geworden toestand een eind moest maken.\n\nHij zag haar geroerd en met teedere genegenheid aan, kuste haar hand,\nstond op en ging zwijgend de veranda op en neder.\n\n"Ja," zeide hij beslist: "Noch gij noch ik beschouwen onze verhouding\nals een spel. Ons lot is nu beslist. Het is noodig, dat wij aan den\nleugen, waarin wij leven, een eind maken."\n\n"Een eind aan maken? Hoe er een eind aan maken?" vroeg zij zacht.\n\nZij was nu weer kalm geworden en een teedere lach verhelderde haar\ngelaat.\n\n"Gij moet uw man verlaten, wij moeten ons leven vereenigen."\n\n"Het is immers al vereenigd," antwoordde ze bijna onhoorbaar.\n\n"Ja, maar het moet geheel en voor altijd zijn."\n\n"Maar hoe, Alexei? Zeg mij dat...." Zij sprak dat met een soort van\nspotachtige onderwerping aan haar hopeloozen toestand. "Is er dan in\nhet geheel geen andere uitweg? Ik ben immers de vrouw van mijn man."\n\n"Elke toestand is te veranderen; men moet slechts den vasten wil\nhebben. Elke toestand is beter dan die, waarin ge nu leeft. Ik zie,\nhoe ge u kwelt om alles, om de menschen, om uw man, om uw zoon."\n\n"Om mijn man volstrekt niet," zeide zij eenvoudig; "aan hem denk ik in\n\'t geheel niet, hij bestaat voor mij in \'t geheel niet."\n\n"Dat zegt ge niet oprecht. Ik ken u. Je kwelt je ook om hem."\n\n"Hij weet het toch niet," zeide zij en plotseling bedekte een vlammend\nrood haar gelaat; tranen der schaamte drongen uit haar oogen: "Ach,\nwij willen van hem niet meer spreken."\n\n\n\n\n\nXX.\n\n\nMaar Wronsky was besloten heden haar alles te zeggen, wat hij zeggen\nmoest.\n\n"Of hij het weet of niet." zeide hij op zijn gewonen vasten en\nbeslisten toon, "dat gaat ons niet aan. Maar zooals nu kan het met ons,\nmet u niet blijven."\n\n"Maar wat kan er dan gedaan worden?" vroeg zij weer met lichte ironie.\n\n"Hem alles bekennen en hem dan verlaten."\n\n"Nu goed, veronderstel, dat ik het deed," antwoordde zij; "maar weet\nge, hoe het dan zou gaan? Dit kan ik je nauwkeurig vooruit zeggen." En\neen booze blik verving de zooeven nog zachte uitdrukking in haar\noogen: "O! gij bemint een ander en houdt met hem een misdadigen\nomgang!" zeide zij haar man nabootsend en legde den klemtoon op\nhet woord "misdadig."--"Ik heb van godsdienstig, sociaal en zuiver\nfamiliaar standpunt uit je gewaarschuwd voor de gevolgen. Maar je hebt\nniet naar mij gehoord. Nu kan ik mijn naam en dien ....\' _van mijn\nzoon_, wilde zij er bijvoegen, maar over haar zoon wilde zij niet\nspottend spreken .... "niet laten compromitteeren en zoo verder op\ndeze manier. Bovendien zal hij mij op zijn diplomatische wijze klaar\nen bepaald te kennen geven, dat hij mij niet vrij kan laten, en zal\ntevens, zooveel van hem afhangt, alle mogelijke maatregelen aangrijpen\nom een openlijk schandaal te verhinderen. En hij zal dat ook even\nordelijk en kalm, als hij het gezegd heeft, weten uit te voeren. Zoo\nzal het gaan," zeide zij, zich steeds meer opwindend; "want dat is\ngeen mensch, maar een machine, en wel onder zekere omstandigheden,\nals zij gestoord wordt, een zeer gevaarlijke machine...." en nu dacht\nzij aan al de zonderlingheden in zijn persoonlijkheid, in zijn manier\nvan zich uit te drukken, en legde hem alles ten laste, wat zij maar\nonaangenaams en slechts aan hem vinden kon, en vergaf hem niets, omdat\nzij zelf zulk een verschrikkelijke schuld tegen hem op het geweten had.\n\n"Maar Anna," zeide Wronsky op den toon van zacht verwijt om haar\nkalmer te stemmen; "het is toch noodig hem alles te zeggen. Naar\ngelang van zijn maatregelen kunnen wij dan de onze nemen."\n\n"Gij meent dus _vluchten_!?"\n\n"Als het noodig is, waarom niet? Zoo voort te leven als tot nu toe is\nonmogelijk. Niet om mijnentwil, maar ik zie, hoe gij daaronder lijdt."\n\n"Ja, vluchten! opdat ik slechts uw liefje word!" bracht Anna boos\ndaar tegen in.\n\n"Anna!" zeide hij verwijtend.\n\n"Ja," ging zij voort, "alles kan te gronde gaan als ik maar uw liefje\nword!" Zij wilde weer iets van haar zoontje zeggen, maar zij vermocht\nzijn naam niet uit te spreken.\n\nWronsky was geheel onthutst door haar manier van doen. Hij kon niet\nbegrijpen, hoe zij, bij haar sterke, eerlijke natuur, dezen toestand\nvan bedrog kon verdragen zonder te wenschen, in elk geval daaruit\nbevrijd te worden, want hij vermoedde niet, dat de hoofdoorzaak in\nhet enkele woord "zoon," dat zij niet vermocht uit te spreken, was\ngelegen. Dacht zij aan haar zoon en zijn toekomstige verhouding tot\nzijn moeder, die zijn vader had verlaten, dan greep haar zulk een\nontzetting aan over hetgeen zij gedaan had, dat zij zich beijverde,\ndaarover in het geheel niet verder na te denken, maar slechts\nhaar handelwijze als vrouw met bedriegelijke gronden en woorden\nte verontschuldigen, opdat maar alles bij het oude bleef en zij de\nverschrikkelijke vraag, wat van den zoon zou worden, konde vergeten.\n\n"Ik smeek je, ik bezweer je," zeide zij plotseling op geheel\nveranderden, op oprechten en teederen toon, terwijl zij zijn hand\ngreep; spreek nimmer van deze zaak...."\n\n"Maar, Anna ...!"\n\n"Neen, nimmer! Laat dat aan mij over. Ik ken al het vernederende\nvan mijn toestand. Maar dat is niet zoo licht te veranderen, als\ngij denkt. Spreek daar niet meer van. Wil je \'t mij belooven? Beloof\nhet mij...."\n\n"Ik beloof alles, maar dat stelt me niet gerust, te minder nadat\nje zoo tot mij gesproken hebt. Ik ben niet eerder gerust, voor gij\nhet zijt...."\n\n"Ik?" bracht zij er tusschen in, "ja, ik kwel me somwijlen. Maar dat\nzal voorbij gaan, als gij er mij niet meer aan herinnert. Dan slechts\nkwel ik mij."\n\n"Dat begrijp ik niet," antwoordde hij.\n\n"Ik weet, dat leugen en bedrog in strijd is met uw eerlijke natuur,\nen het doet me daarom leed om uwentwil. Ik denk dikwijls, dat ge uw\nleven voor mij hebt te gronde gericht."\n\n"En ik dacht juist omgekeerd, dat gij om mijnentwil alles hebt\nopgeofferd. Ik kan het mij niet vergeven, dat ge nu zoo ongelukkig\nzijt."\n\n"Ik ongelukkig?" sprak zij, terwijl zij naar hem toetrad en hem\nmet een blik vol liefde aanzag: "Ik ben als een hongerige, dien\nmen gespijzigd heeft; wellicht mag hij nog huiveren en zijn gewaad\ngescheurd zijn, maar ongelukkig is hij niet. Ongelukkig--ik? Neen,\nhet is mijn geluk ..."\n\nHier hoorde zij plotseling de stem van haar zoontje. Met haastigen\nblik overzag zij het geheele terras en stond toen driftig op. Haar\noog ontvlamde in den hem bekenden gloed, ze hief haar schoone, met\nringen versierde handen op en nam zijn hoofd daar tusschen; een lange\ndiepe blik, haar geopende mond naderde hem en zo kuste hem snel op\nden mond en de beide oogen en schoof hem toen weer van zich af. Zij\nwilde zich verwijderen, maar hij hield haar terug.\n\n"Wanneer?" fluisterde hij.\n\n"Om een uur," fluisterde zij terug, loosde een diepe zucht en ging\ntoen met lichten, snellen tred haar zoontje te gemoet.\n\nWronky zag op de pendule en verliet haastig de veranda.\n\n\n\n\n\nXXI.\n\n\nWronsky had op de pendule gezien, maar was zoo opgewonden en nog\nzoozeer met zijn gedachten gevuld geweest, dat hij den wijzer wel had\ngezien, maar zijn beteekenis niet had begrepen. Hij ging voorzichtig\nnaar zijn rijtuig, dat op de slijkerige landstraat stond. De koetsier\nwas op den bok ingeslapen. Hij wekte hem, sprong in de kales en\nbeval hem naar Briansky te rijden. Zij hadden wel reeds zeven werst\ngereden, toen Wronsky eerst in zoover tot bezinning kwam, dat hij op\nhet horloge zag en dadelijk begreep, dat het al half zes was en hij\nzich veel had verlaat.\n\nDien dag hadden er verscheiden wedrennen plaats: Een wedren in\nafgesloten ruimte, een andere officierswedren en dan de zijne. Bij\ndezen kon hij nog tijdig genoeg aankomen, al reed hij eerst naar\nBriansky; het hof zou dan al wel bijeen zijn, en dit was onaangenaam;\nmaar hij had het Briansky vast beloofd en derhalve beval hij\nden koetsier de paarden niet te sparen. Hij kwam bij Briansky,\nbleef slechts vijf minuten en toen ging het in vollen galop weer\nterug. Dit snelle rijden gaf hem zijn kalmte weder. Zijn gedachten\nrichtten zich nu in vroolijke spanning op den ophanden zijnden wedren\nen slechts nu en dan vloog de voorstelling van het tegen den nacht\nafgesproken rendez-vous als een heldere straal door zijn phantasie. Hij\nachterhaalde meerdere equipages, die van de villa\'s of van Petersburg\nnaar de renplaats reden.\n\nIn zijn woning vond hij slechts zijn staljongen, die hem aan de deur\nopwachtte en hem terwijl hij zich verkleedde, mededeelde, dat de\ntweede wedren reeds was begonnen, dat vele heeren naar hem gevraagd\nhadden en dat de stalknecht er ook al geweest was.\n\nNadat hij zich zonder overhaasting had verkleed, reed hij naar de\nstallen van de wedrenplaats. Toen hij de barak binnen trad, hoorde\nhij schellen. De tweede wedren nam juist een aanvang. Daarbuiten voor\nden stal had hij Machatins Gladiator ontmoet, die in een oranjekleurig\nmet donkerblauw afgezet dek naar de hippodroom werd geleid.\n\n"Waar is Kord?" vroeg hij den stalknecht.\n\n"In den stal bij het zadelen."\n\nIn de geopende standplaats stond Froe-Froe reeds gezadeld. Men wilde\nze naar buiten leiden.\n\n"Heb ik mij verlaat?"\n\n"All right, all right! Alles in orde!" antwoordde de Engelschman. "Wind\nu niet op." Wronsky\'s onderzoekende blik vloog nog eens over\nde sierlijke vormen zijns lievelings en toen ging hij weer naar\nbuiten. Hij naderde de tribune in het gunstigst oogenblik om de\nopmerkzaamheid niet tot zich te trekken. De tweede wedren was\njuist geeindigd; alle oogen waren op een cavalerie-gardist en\nachter hem op een lijfhuzaar gericht, die de laatste krachten hunner\npaarden aanspoorden en den paal naderden. Van alle zijden drongen de\nvolksmenigte en de soldaten op den paal toe, en hierdoor kon Wronsky\nzich onbemerkt onder de menigte mengen.\n\nWronsky vermeed opzettelijk de groepen der aanzienlijken, die zich\nvoor de tribune vrij bewogen en met elkander spraken. Hij bemerkte daar\nmevrouw Karenin, vorstin Betsy en de vrouw van zijn broeder, maar, om\nniet afgeleid te worden, naderde hij hen niet. Maar ieder oogenblik\nontmoette hij kennissen, die hem aanspraken, hem bizonderheden van\nden afgeloopen wedren verhaalden en hem vroegen, waarom hij zoo laat\nwas gekomen.\n\nOp het oogenblik, toen de overwinnaars van den laatsten wedren naar de\ntribune geleid werden om hun prijzen te ontvangen, ontmoette Wronsky\nzijn oudsten broeder Gregorius, een overste met vangsnoeren; klein\nvan gestalte, maar even breed geschouderd als Alexei, nog schooner\nen blozender van kleur, maar met een gloeienden neus en het kennelijk\ngezicht van een drinker.\n\n"Heb je mijn briefje ontvangen?" vroeg hij. "U zelf vindt men nooit."\n\nGregor Wronsky was, in weerwil van zijn uitspattingen en onmatig\ndrinken, een volkomen hoveling. Terwijl hij met zijn broeder sprak\nover een zaak, die voor dezen hoogst onaangenaam was, vergat hij niet,\ndat vele oogen op hem konden gevestigd zijn en behield hij een vroolijk\nonbevangen gelaat, alsof zij over iets zeer onbeduidends spraken.\n\n"Ik heb het ontvangen en begrijp werkelijk niet waarover ge u bezorgd\nmaakt." antwoordde Alexei.\n\n"Ik maakte mij bezorgd, omdat men mij zeide, dat je nog niet hier\nwaart en dat men u Maandag in Pargalowo gezien had."\n\n"Er zijn dingen, waarover alleen hun een oordeel toekomt, die er bij\ngeinteresseerd zijn, en daartoe behoort ook de zaak, waarmede gij\nmeent u te moeten bezig houden."\n\n"Ja, maar dana moet men niet ..."\n\n"Ik verzoek je, u daarin niet te mengen. Dat is alles."\n\nAlexei Wronsky was bleek geworden en zijn onderlip beefde, wat hem\nzelden gebeurde. Zijn broeder wist dat dit een kwaad teeken was en\nlachte vroolijk als te voren.\n\n"Ik wilde je moeders brief maar geven," antwoordde hij; "maar wind\nje voor den wedren niet op. Bonne chance!" voegde hij er lachend bij\nen verwijderde zich.\n\nMaar dadelijk na hem sprak weer iemand anders met vrienschappelijken\ngroet Wronsky aan.\n\n"Wel, je kent je vrienden niet. Bonjour, mon cher!" zeide Stipan\nArkadiewitsch, die hier met zijn frisch gelaat en wel onderhouden\nbaard niet minder schitterend dan in Moskou. "Ik ben gisteren hier\ngekomen en verheug mij buitengewoon u spoedig in je zegepraal te\nzullen zien. Wanneer zien wij elkander weer?"\n\n"Kom morgen aan de officierstafel," zeide Wronsky, en zich\nverontschuldigend, ging hij naar het midden der renbaan, waar men de\npaarden voor den grooten wedren met hindernissen heenleidde.\n\nDe met zweet en modder bedekte, afgereden en uitgeputte paarden\nwerden hier door de stalknechts geleid naar huis gevoerd, terwijl\nvoor en na de nieuwe, meest Engelsche paarden verschenen, die in\nhun dekken en met hun sterk ingetrokken buiken er als zonderlinge,\ngroote vogels uitzagen. Rechts werd de schoone, gracieuse Froe-Froe\nvoorgeleid; zij schreed op haar elastische en lange enkels en hoeven\nals op springveeren voort. Niet ver van haar af werd Gladiator het\ndek afgenomen.\n\nWronsky wilde naar zijn paard gaan, maar andermaal werd hij door een\nbekende opgehouden.\n\n"Daar is Karenin," zeide deze. "Hij zoekt zijn vrouw. Zij zit in het\nmidden der tribune. Hebt ge haar al gezien?"\n\n"Neen," antwoordde Wronsky en zonder naar de tribune te zien ging\nhij naar zijn paard.\n\nNauwelijks had Wronsky kunnen onderzoeken, of zijn paard goed\ngezadeld was, toen de ruiters reeds naar de tribune werden geroepen\nom hun nummers te trekken. Met ernstige, strenge, ook wel met bleeke\ngezichten traden zeventien officieren naar de bus en trokken er de\nnummers. Wronsky bekwam nummer 7. Toen klonk het commando: "Opstijgen!"\n\nIn het gevoel, dat hij en de overige ruiters nu het middelpunt\nvan alle op hen gerichte oogen waren, naderde Wronsky zijn paard\nin dien gespannen toestand, die hem altijd bezonnen en rustig in\nzijn bewegingen maakte. Kord had zich ter eere van den dag in zijn\nparade-costuum gestoken, een zwarten tot boven dichtgeknoopten jas,\nsterk gesteven halsboord, waarop zijn kinnebakken rustten, zwarten hoed\nen kaplaarzen. Hij was als altijd kalm en vol gevoel van eigenwaarde\nen hield zelf het paard aan beide teugels. Froe-Froe sidderde als in de\nkoorts en haar vurig oog zag schuins naar den naderenden Wronsky. Deze\nschoof den vinger onder het zadel. De Engelschman vertrok den mond,\nhetwelk een lach beteekende, omdat men zijn zadel onderzocht.\n\n"Ga maar opzitten, mylord; u moet zich minder opwinden."\n\nWronsky keerde zich nog eenmaal naar zijn rival toe. Hij wist,\ndat hij hem bij het rijden niet meer zien zou. Twee strijders\nreden al naar de plaats van waar afgereden zou worden. Galzin,\neen vriend en een der gevaarlijke mededingers van Wronsky, draaide\nmet een bruinen hengst, die hem niet wilde laten opzitten, in het\nrond. Een kleine lijfhuzaar in een nauwe rijbroek reed, in navolging\nvan den Engelschman, krom als een kater, in galop. Vorst Kusowlew\nzat doodsbleek op een volbloed merrie, die een Engelschman aan den\nteugel leidde. Wronsky en al zijn kameraden kenden Kusowlew en zijn\neigenaardigheden, namelijk zijn buitengewoon groote eerzucht en zijn\nzwakke zenuwen. Hij vreesde overal en voor alles en was zelfs bang om\nop een paradepaard te rijden; maar heden, juist omdat het gevaarlijk\nwas en men den hals kon breken en bij elke barriere een dokter met\neen lazaretwagen en een pleegzuster gereed stonden, juist daarom\nhad hij besloten mede te rijden. Hun blikken ontmoetten elkander en\nWronsky knikte Kusowlew vriendelijk en bemoedigend toe. Slechts een,\nzijn voornaamsten mededinger, Machatin op zijn Gladiator, zag hij niet.\n\n"Haast u niet," zeide Kord tot Wronsky, "en denk aan een zaak, mylord:\nbij hindernissen mag u niet ophouden of mennen, maar moet u het paard\nzelf laten doen, wat het wil."\n\n"Goed, goed," antwoordde Wronsky en greep de teugels.\n\n"Als u kunt, neemt u de leiding weer op; overigens moet u tot op het\nlaatste oogenblik niet wanhopen, zelfs niet als u achter blijft."\n\nHet paard had geen tijd een beweging te maken, toen Wronsky al vast\nop het krakende leder van den zadel zat. Alsof zij niet wist, met\nwelken voet zij het eerst zou aantreden, rukte Froe-Froe met haar\nlangen hals aan de teugels en liet den ruiter op haar langen rug als\nop springveeren wippend op- en neergaan. Kord ging, zijn schreden\nverhaastend, achter haar.\n\nZij naderden reeds de plaats, vanwaar afgereden zou worden. Eenigen\nder ruiters bevonden zich voor hen, anderen meer terug, toen Wronsky\nplotseling achter zich op de slijerige baan den galop van een paard\nhoorde, en onmiddellijk daarop sprong Machatin hem op zijn Gladiator\nmet zijn witte pooten voorbij. Machatin lachte hem toe, maar Wronsky\nzag hem onvriendelijk aan. Hij was hem niet genegen en nu hield hij\nhem voor zijn gevaarlijksten tegenstander en het ergerde hem, dat hij\nhem voorbij galoppeerde en Froe-Froe daardoor opgewonden maakte. Deze\nhief het linkerbeen op tot den galop en na twee zetten ging zij,\nzich over den straf aangetrokken teugel ergerend, in een stootenden\ndraf over. Kord fronste het voorhoofd en liep achter Wronsky heen.\n\n\n\n\n\nXXII.\n\nDe wedren ving niet aan in de baan zelf, maar drie honderd meter\nbuiten dezelve, en op dit gedeelte bevond zich de eerste hindernis,\neen gracht van drie meter breed, die de ruiters naar believen konden\noverspringen of doorrijden. Driemaal plaatsten de ruiters zich in\neen rij, maar telkens kwam een paard te ver naar voren en men moest\nandermaal de rij formeeren. Eindelijk, de vierdemaal gelukte het\nen "voorwaarts!" klonk het commando. Alle oogen en kijkers van de\ntribune waren op den bonten ruitertroep op het oogenblik van zijn\nafrijden gericht.\n\nDe opgewonden, zenuwachtige Froe-Froe verzuimde het eerste oogenblik,\nmeerdere paarden waren haar al voorgekomen, maar nog voor het water\nachterhaalde zij zonder moeite drie van hen, en slechts de met het\nachterlijf licht en gelijkmatig werkende Gladiator bleef haar voor\nen buitendien geheel vooraan de bevallige Diana, die den meer dooden\ndan levenden Kusowlew droeg.\n\nIn de eerste oogenblikken had Wronsky noch zich zelf noch het paard\nin zijn macht. Tot aan de eerste hindernis, de gracht, vermocht\nhij zijn paard niet te besturen. Gladiator en Diana kwamen bijna te\ngelijk aan dezelve--een, twee! hieven zij zich op en vlogen naar de\nandere zijde over; onmiddellijk achter hen hief zich ook Froe-Froe op,\nmaar op het oogenblik dat Wronsky zich nog in de lucht voelde zweven,\nzag hij plotseling schier onder de hoeven van zijn paard Kusowlew,\ndie aan den anderen oever met zijn Diana uit het water omhoog\nzocht te krabbelen. Kusowlew had namelijk dadelijk bij den sprong\nvan zijn paard den teugel losgelaten en natuurlijk moest dit deze\ngevolgen hebben. Wronsky vernam dit later, nu bemerkte hij slechts,\ndat zich daar, waar Froe-Froe haar voeten moest neerzetten. Diana\'s\nkop bevond. Maar als een kat onder het vallen maakte Froe-Froe onder\nden sprong een krachtige beweging in den rug en met de beenen, zoodat\nzij, zonder Diana aan te raken, voorbij vloog. Van nu af had Wronsky\nzijn paard geheel in zijn macht. Hij hield het terug met het oogmerk,\nde groote barriere eerst na Machatin over te springen, en hem dan op\nde eerste vrije ruimte voorbij te komen.\n\nDe groote barriere stond recht voor de tribune van het hof. De keizer,\nhet geheele hof en een menigte volks, allen hadden het oog op hem\ngevestigd en op Machatin, die een paardlengte voor hem reed, toen zij\neen bedekte barriere, den zoogenaamden "duivel", naderden. Wronsky\nbesefte dit, hoewel hij niets zag als de ooren en den kop van zijn\npaard, die hem tegen vliegenden grond en Gladiators witte voeten, die\nsnel en steeds op denzelfden afstand voor hem de maat sloegen. Daar\nhief Gladiator zich op en zonder ergens aan te stooten en terwijl\nzijn korte staart hoog opfladderde, verdween hij voor Wronky\'s\noogen. "Bravo!" hoorde men ergens een stem roepen. Op hetzelfde\noogenblik schemerden voor hem de planken der barriere. Zonder de\nbeweging te veranderen hief zijn paard zich onder hem op, de planken\nverdwenen en slechts hoorde hij achter zich een lichten klop. Door het\nzien van den vooruitgaanden Gladiator vurig geworden, had Froe-Froe\nzich wat te vroeg voor de barriere opgeheven en deze derhalve met een\nachterhoef aangeraakt. Maar haar gang bleef onveranderd en Wronsky zag,\ndat hij nauwkeurig den ouden afstand van Gladiator had behouden. Hij\nzag weer diens kruis, den korten staart en de snel uitslaande witte\nvoeten voor zich.\n\nOp dit oogenblik, toen Wronsky dacht, dat wel de tijd daar was om\nMachatin voorbij te komen, begon Froe-Froe, alsof zij de gedachten\nvan haar heer had geraden, van zelf Gladiator te naderen en wel aan\nde voordeeligtse zijde van de lijn. Maar Machatin gaf de lijn niet\nvrij. Wronsky overlegde, of men wellicht op de bocht van buiten voorbij\nzou kunnen komen, toen Froe-Froe dit reeds van zelf deed en al begon\nte vorderen. Haar van zweet al donker gekleurde schouder bevond zich\nreeds naast Gladiators kruis. Toen liepen zij een poos geheel naast\nelkander. Maar nu kwamen zij aan een hindernis en om deze niet in de\ngroote bocht te nemen, begon Wronsky met den teugel te werken, en\nspoedig kwam hij Machatin op de schuinsche hoogte voorbij. Wronsky\nzag zijn met modder bespat gezicht, het scheen hem zelfs toe te\nlachen. Wronsky was nu Machatin vooruit, maar hij bemerkte hem dicht\nachter zich en hoorde voortdurend den gelijkmatigen hoefslag en het\nkorte, krachtige snuiven uit de neusgaten van Gladiator.\n\nDe beide naaste hindernissen, een gracht en een barriere, werden\nzonder veel moeite overwonnen, maar Wronsky hoorde nu den hoefslag en\nhet snuiven achter zich naderen. Hij bestuurde Froe-Froe en voelde\nmet blijdschap, dat haar gang zich versnelde en Gladiators hoefslag\nweer was als te voren.\n\nWronsky leidde nu den ren van het paard, zooals Kord hem had geraden en\nhij zelf voornemens was geweest. Nu was hij van den uitslag zeker. Zijn\nopgewondenheid, zijn blijdschap, zijn teederheid voor Froe-Froe werden\nsteeds grooter. Hij had gaarne eens omgezien, maar dat durfde hij niet,\nen hij trachtte slechts zijn kalmte te vermeerderen en zijn paard niet\nsterker aan te drijven, ten einde het den voorraad kracht te laten\nbehouden, waarover, zooals hij bemerkte, Gladiator nog beschikte. Er\nbleef nu nog maar eene, doch de bezwaarlijkste hindernis over. Kon\nhij deze te boven komen, dan was hij overwinnaar. Hij naderde de\nbarricade. Hij en Froe-Froe bemerkte haar te gelijk en oogenblikkelijk\nbeving hen dezelfde twijfel. Hij bemerkte de weifeling van zijn paard\naan diens ooren en hief reeds de karwats op, maar zag nog tijdig,\ndat zijn twijfel ongegrond was. Froe-Froe verzamelde haar kracht\njuist zooals hij het dacht en wenschte, verhief zich en de kracht\nharer energie droeg haar ver over de gracht en in gelijken gang en\ndezelfde snelheid, zonder veel inspanning, ging zij met rennen voort.\n\n"Bravo, Wronsky!" hoorde hij uit een menschenhoop roepen; hij wist,\ndat het lieden en kameraden uit zijn regiment waren, en hij meende\nJawschins stem te herkennen, maar hij zag hem niet. Hij luisterde\nrugwaarts, wat achter hem geschiedde. "Overgesprongen!" dacht hij,\ntoen hij Gladiators hoefslagen weer achter zich hoorde.\n\nEr bleef nu nog een natte gracht van twee meter breedte over. Wronsky\nvestigde er zijn aandacht niet eens op; maar wenschende een zoo\ngroot mogelijken voorsprong te gewinnen, begon hij met de teugels\nte werken en ze naar de maat op te heffen en weder op den hals van\nhet paard te laten dalen. Hij bemerkte dat Froe-Froe haar laatste\nkrachten bezigde. Hals en schouders waren wit, maar ook aan de manen,\naan den kop en aan de spitse ooren hing het zweet bij droppels en\nzij ademde kort en scherp. Maar hij wist ook, dat haar voorraad\nvan kracht voor de nog ontbrekende zeshonderd meter toereikend zou\nzijn. Slechts daaraan, dat hij zich nader bij den grond bevond en\naan een bizondere elasticiteit van beweging bespeurde Wronsky, hoe\nzich de snelheid van zijn paard had vergroot. De gracht sprong het\nzonder bezwaar over. Het schoot er als een vogel over heen, maar op\nhetzelfde oogenblik bemerkte Wronsky tot zijn schrik, dat hij zelf\nde beweging van zijn paard niet gevolgd had, maar onbegrijpelijker\nwijze zich met een onvergefelijk slechte beweging op den zadel\nhad laten vallen. Daardoor werd de situatie plotseling een geheel\nandere; Wronsky zag, dat iets ongehoords was geschied; het was\nhem niet duidelijk wat, toen eensklaps dicht voorbij hem de voeten\nvan Gladiator schemerden en Machatin in den snelsten galop voorbij\nsuisde. Wronsky raakte met een voet den grond en op dezen voet zonk de\nzwaarte van zijn paard. Nog nauwelijks had hij zijn voet vrijgemaakt,\ntoen ook Froe-Froe reeds zwaar rochelend op zijde viel, en met haar\nfijnen met zweet bedekten hals vergeefsche pogingen aanwendde om zich\nweer op te richten. Zij lag aan zijn voeten bevende op den grond als\neen aangeschoten vogel. Wronsky\'s valsche beweging had haar den rug\ngebroken. Dat vernam hij veel later. Nu zag hij slechts dit eene,\ndat Machatin zich snel verwijderde en dat hij alleen wankelend op\nden modderigen grond stond en dat Froe-Froe zwaar rochelend voor hem\nlag, met den kop naar hem toegekeerd en hem met haar schoone oogen\naanstarende. Nog steeds niet begrijpend, wat er gebeurd was, rukte hij\nhet paard aan den teugel. Het sloeg om zich als een visch in het net,\ntrok de voorpooten bijeen, maar, niet in staat zich van achteren op\nte richten, sloeg het weder om zich en viel andermaal op zijde. Met\nhartstochtelijk ontsteld gelaat, bleek en met sidderende lippen,\nsloeg Wronsky het met de sporen onder den buik en begon weer aan den\nteugel te rukken--maar Froe-Froe bewoog zich niet, zij drukte den muil\nop den grond en zag haar meester met de schoone, sprekende oogen aan.\n\n"A--h!" kermde Wronsky, met de handen naar het hoofd grijpend, "wat heb\nik gedaan! De ren is verloren! En dat door eigen schuld. Beschamend,\nonvergefelijk! En dat arme, lieve, te gronde gerichte paard; ach! wat\nheb ik gedaan!"\n\nEen troep volks, officieren van het regiment, de dokter met zijn\nhelpers kwamen toegesneld en deden allerlei vragen. Tot zijn ongeluk\nvoelde hij zich zelf ongedeerd. Maar het paard had den rug gebroken\nen moest dood geschoten worden. Wronsky kon op de aan hem gerichte\nvragen niet antwoorden. Hij kon met niemand spreken. Hij wendde zich\naf en zonder de hem ontvallen muts op te nemen ging hij van de renbaan\nzonder te weten waarheen. Hij gevoelde zich diep ongelukkig. Voor de\neerste maal in zijn leven ondervond hij een niet meer goed te maken\nongeluk, waarvan hij zelf alleen de schuld droeg.\n\nJawschin haalde hem met zijn muts in de hand in en begeleidde hem\nnaar huis. Een half uur daarna kwam Wronsky weer tot zich zelf. Maar\nde herinnering aan dezen wedren zou in zijn ziel blijven hechten als\neen der zwaarste en meest kwellende van zijn geheele leven.\n\n\n\n\n\nXXIII.\n\n\nUitwendig was Karenins verhouding tot zijn vrouw dezelfde gebleven. Er\nwas slechts dit onderscheid, dat hij nog meer met bezigheden overladen\nscheen dan te voren. Zooals in alle vroegere jaren, begaf hij zich\nook nu naar een buitenlandsch bad om zijn gezondheid te herstellen\nen keerde als gewoonlijk in Juli naar huis terug om dadelijk met\nverdubbelde energie weer aan den arbeid te gaan. Zijn vrouw daarentegen\nverhuisde zooals gewoonlijk naar hun buitenverblijf, terwijl hij in\nPetersburg bleef.\n\nSedert haar gesprek na de soiree bij vorstin Twersky had hij niet\nmeer met Anna over zijn verdenking en zijn ijverzucht gesproken,\nen zijn eigenaardige manier van zoo te spreken, alsof hij een ander\nvoorstelde, paste juist voor zijn tegenwoordige verhouding tot zijn\nvrouw. Hij was tegen haar wel wat koeler geworden, maar niet meer\ndan of hij slechts een kleine grief tegen haar had wegens gebrek aan\nvertrouwen harerzijds bij gelegenheid van hun toenmalig nachtelijk\ngesprek; zijn gedachte was ongeveer: "Gij wilt tegenover mij niet\nopenhartig zijn,--des te erger voor u; al zoudt ge mij nu er ook om\nsmeeken, nu zou ik niet rechtuit spreken!" Zoo dacht hij als iemand,\ndie zich vergeefs beijverd had een uitbarstend vuur te verstikken en\neindelijk vertoornd over zijn vergeefsche moeite uitroept: "Nu goed,\nals ge u niet wilt laten blusschen, brand dan maar voort!"\n\nHij, deze zoo schrandere en in alle ambtszaken zoo fijngevoelige man,\nzag de dwaasheid van zulk een verhouding tot zijn vrouw niet in. Hij\nzag haar niet in, omdat het hem verschrikkelijk was haar zoo te zien,\nals zij in werkelijkheid was; hij sloot en verzegelde in zekere\nmate de kamer zijns harten, waarin de gevoelens voor zijn familie,\ndat is voor zijn vrouw en zijn zoon, woonden. Hij, vroeger zulk een\nnauwgezet vader, verkoelde in dezen winter vooral jegens zijn zoon\nen zooals met zijn vrouw sprak hij ook met hem op ironischen toon.\n\nAlexei Alexandrowitsch was er van overtuigd en beweerde ook, dat\nhij nog in geen jaar zoo met bezigheden overstelpt was geweest als\nin het tegenwoordige, maar hij bekende zich zelf niet, dat hij zich\ndeze drukten zelf uitdacht, omdat hij daarin het beste middel zag\nom de kamer, waarin de gevoelens voor vrouw en kind verborgen lagen,\nen die steeds sterker werden, hoe langer hij ze daar bewaarde, niet\nopen te sluiten, in zijn gelaat lag steeds, zoodra iemand naar zijn\nvrouw vroeg, een strenge en trotsche uitdrukking.\n\nKarenins landhuis lag in Pargalewo, en gewoonlijk placht ook gravin\nLydia Iwanowna daar te wonen en als buurvrouw en vriendin, op intiemen\nvoet met Anna te verkeeren. Dit jaar echter gaf zij er de voorkeur\naan daar niet te wonen; zij had geen enkel bezoek bij Anna gebracht,\nmaar maakte Karenin op Anna\'s verkeer met vorstin Betsy en Wronsky\nals iets onbetamelijks opmerkzaam. Doch hij wees haar streng terug\nen zeide, dat zijn vrouw boven alle verdenking was verheven, en\nsedert vermeed hij de gravin. Hij wilde niet opmerken, dat velen in\nde conversatie Anna scheef aanzagen, en hij wilde niet begrijpen,\nwaarom Anna zoo levendig wenschte van Pargalewo naar Zarskoe te\nverhuizen, waar Betsy woonde en in welks nabijheid Wronsky\'s regiment\ngelegerd was. Hij veroorloofde zich niet daarover na te denken,\nmaar in den grond zijns harten was hij, ofschoon zonder bewijzen,\nvast overtuigd, dat hij een bedrogen echtgenoot was, en voelde zich\ndiep ongelukkig. Hoe dikwijls had hij in de verloopen gelukkige jaren\nzijns levens bij den aanblik van andere bedrogen echtgenooten gezegd:\n"Hoe kan men zoo iets ook toelaten? Waarom verbreekt men zulk een\nondragelijken toestand niet?" Maar nu, nu het ongeluk op zijn eigen\nhoofd was gevallen, dacht hij er niet aan, hoe zulk een verhouding\nkon opgelost worden, en wilde er zelfs niets van weten, omdat het te\nverschrikkelijk, te ondragelijk was.\n\nNa zijn terugkomst uit het buitenland was Karenin slechts tweemaal in\nzijn landhuis geweest; de eerste maal toen hij er dineerde, den anderen\nkeer met eenige gasten; maar hij was er geen nacht overgebleven,\nzooals hij vroeger placht te doen.\n\nDen dag van den wedren was hij door zijn bezigheden bizonder bezet\ngeweest; maar hij had reeds des morgens het zoo geschikt, dat hij\nna een vroegtijdig middagmaal naar zijn vrouw kon rijden en dan\nnaar den wedren, dien het geheele hof zou bijwonen en waarbij hij\nderhalve niet mocht ontbreken. Bij zijn vrouw wilde hij slechts\naanrijden om welstaanshalve ten minste eens in de week haar bezocht\nte hebben. Ook moest hij haar, daar het de vijftiende der maand was,\nhet huishoudgeld overhandigen.\n\n\n\n\n\n\nXXIV.\n\n\nAnna stond voor den spiegel en was met Annuschka\'s hulp bezig den\nlaatsten strik aan haar costuum te bevestigen, toen zij op het kiezel\nvoor het huis het geluid van een aankomend rijtuig hoorde.\n\n"Voor Betsy is het nog te vroeg," dacht zij en zag uit het\nvenster. Daar zag zij de coupe en daarin den zwarten hoed en de\nbekende ooren van haar echtgenoot.\n\n"Wat ongelegen tijd! Wat zal er van worden als hij hier wil\novernachten?" dacht zij en hoewel de gedachte aan al wat daaruit kon\nontstaan haar verschrikte en beangstigde, liep zij, den geest des\nleugens in zich voelend en zich aan dezen overgevend, hem toch met\nvroolijk stralend gelaat te gemoet en zonder te weten wat zij sprak,\nzeide zij: "O, dat is mooi! Ik hoop, dat ge den nacht over blijft." Dit\nwas het eerste woord, dat de geest des leugens haar ingaf: "Nu rijden\nwij samen naar den wedren--jammer, dat ik al met Betsy afspraak heb\ngemaakt! Zij zal mij namelijk afhalen...."\n\nBij het hooren van dezen naam fronste Karenin het voorhoofd. "O,\nik wil de onafscheidelijken niet scheiden," antwoordde hij op zijn\ngewonen ironischen toon: "Ik ga met Michael Alexandrowitsch. De dokter\nheeft mij het gaan bevolen. Ik zal dus te voet gaan en onderweg denken,\ndat ik nog in de badplaats ben."\n\n"Er is nog volstrekt geen haast," zeide Anna; "verlang je thee?" Zij\nschelde. Een dienstmeisje verscheen.\n\n"Breng thee en zeg aan Serescha, dat Alexander Alexandrowitsch hier\nis.\' "Hoe is het met je gezondheid?" En zij zette zich naast haar\nman neder. "Ge ziet er niet goed uit."\n\n"Neen," antwoordde hij, "vandaag heeft de dokter mij ook bezocht en\ndit heeft mij veel tijd gekost. Het scheen mij toe, alsof een mijner\ngoede vrienden hem bij me had gezonden. Mijn gezondheid is immers\nook zoo kostbaar...."\n\n"Nu? Wat heeft hij gezegd?" En zij vroeg hem uit over zijn\ngezondheidstoestand en over zijn bezigheden en vermaande hem zich te\nontzien en naar haar te verhuizen. Dat alles sprak zij zeer eenvoudig\nen haastig en met een eigenaardigen glans in de oogen. Hij hechtte\nevenwel geen waarde aan haar woorden; hij hoorde ze maar gaf er de\nbeteekenis aan, die ze werkelijk hadden. Hij antwoordde phlegmatisch\nen schertsend. In dit geheele gesprek was niets van beteekenis, maar\nin later tijd kon Anna zich nimmer deze korte scene herinneren zonder\neen gevoel van kwelling en schaamte.\n\nSerescha kwam met zijn gouvernante binnen. Als Karenin er acht op had\ngegeven, zou hem de schuchtere blik zijn opgevallen, waarmede zijn\nzoon eerst hem en toen zijn moeder aanzag. Maar hij wilde niets zien\nen daarom zag hij niets.\n\n"Ha, jonge man! Hij is gegroeid! Inderdaad, hij wordt al groot. Goeden\ndag, jonge man."\n\nSerescha, die reeds altijd tegenover zijn vader bloode was, werd het\nnog meer, toen hij als _jonge man_ werd aangesproken en in zijn hoofd\nhet raadsel nog niet had kunnen oplossen, of Wronsky een vriend of\nvijand van zijn vader was. Alsof hij bescherming zocht wendde hij\nzich tot zijne moeder. Slechts bij haar gevoelde hij zich op zijn\ngemak. Terwijl Alexei Alexandrowitsch met de gouvernante sprak,\nlag zijn hand op zijn zoons schouder; dezen was dat zoo kwellend en\npijnlijk, dat Anna bemerkte, dat hij op het punt stond om te weenen.\n\nAnna, die bij het binnenkomen van het kind had gebloosd, nam, toen\nzij bemerkte, hoe onaangenaam hij zich gevoelde, Karenins hand van\nzijn schouder, kuste hem, geleidde hem naar buiten op het balkon en\nkwam toen dadelijk terug. "Het is toch al tijd," zeide zij, naar de\npendule ziende, "waarom zou Betsy niet komen."\n\n"Ja," zeide Alexei Alexandrowitsch en knakte met de saamgevouwen\nvingers; "ik ben ook gekomen om u geld te brengen. Men voedert geen\nnachtegalen met vertellingen. Gij kunt het wel reeds noodig hebben."\n\n"Neen, ik heb het nog niet noodig ... maar toch...." zeide zij en\nbloosde tot de haarwortels toe. "Gij komt toch na den wedren weer\nhierheen?"\n\n"Ja zeker," antwoordde hij. "Daar is ook al het sieraad van Pargalewo,\nvorstin Twerskaja," voegde hij er bij, terwijl hij door het venster\neen eleganten, eenspannigen mandewagen zag voorkomen. "En hoe\nelegant! Bekoorlijk! Nu, dan zullen wij ook opbreken."\n\nDe vorstin stapte niet uit. Slechts haar bediende in kraagmantel en\nzwarten hoed klom af en bleef bij het portier staan.\n\n"Ik ga nu, Adieu!" zeide Anna en kuste haar zoon; toen naderde zij\nAlexei Alexandrowitsch en reikte hem de hand: "Het is vriendelijk\nvan u, dat ge gekomen zijt."\n\nHij kuste haar hand.\n\n"Alzoo tot weerziens! Gij komt op de thee; dat is best," hernam zij\nen ging vroolijk en vergenoegd naar buiten. Maar toen zij de deur\nuit was, voelde zij de plek op haar hand, die zijn lippen hadden\naangeraakt en zij kromp schier van een gevoel van afkeer ineen.\n\n\n\n\n\n\nXXV.\n\n\nToen Karenin bij de renplaats kwam, zat Anna reeds op de tribune,\nwaar een gezelschap van de voornaamste personen vereenigd was. Zij\nbemerkte haar man reeds in de verte. Twee mannen: haar echtgenoot\nen haar minnaar, waren thans de brandpunten van haar leven, en\nzij gevoelde de nabijheid van ieder hunner zonder de hulp van haar\nuitwendige zinnen. Zij zag, hoe haar man de tribune naderde, nu een\nonderdanigen groet nederbuigend beantwoordende, dan vriendschappelijk\nen verstrooid de met hem gelijkstaanden groetend, straks weer zich\nbeijverend den blik der machtigen der aarde tot zich te trekken en\ndan zijn grooten ronden hoed, die de spitsen der ooren neerdrukte,\ndiep afnemend. Zij kende deze geheele manier en alles aan hem stond\nhaar tegen.\n\n"Slechts eerzucht, de wensch naar succes neemt zijn ziel in," dacht\nzij; "al die verhevene gedachten over verlichting en godsdienst\nbestaan voor hem slechts als middelen tot het doel."\n\nHij zag naar het balcon der dames; maar in die zee van mousseline,\nlinten, vederen, parasols en bloemen vond hij zijn vrouw niet. Zij\nbegreep, dat hij haar zocht, maar zij hield zich opzettelijk, alsof\nzij hem niet bemerkte.\n\n"Alexei Alexandrowitsch!" riep vorstin Betsy, "zoekt ge uw vrouw? Hier\nis zij!"\n\nHij zag even met zijn koud lachje naar boven.\n\n"Daar is zooveel glans, dat het iemand de oogen verblindt,"\nantwoordde hij. Hij lachte zijn vrouw toe, groette de vorstin en de\noverige kennissen, met de dames schertsend en met de heeren eenige\nwoorden wisselend. Beneden aan den voet der tribune stond een\nadjudant-generaal, die door zijn geestigheid en fijne beschaving\nzeer bekend was. Karenin knoopte een gesprek met hem aan. Het was\njuist pauze tusschen den wedren en zoo werd hun discours door niets\ngestoord. De generaal was uit beginsel een tegenstander van wedrennen,\nKarenin sprak hem tegen, ze verdedigende. Anna hoorde zijn schrale,\neentonige stem; ieder woord scheen haar valsch en beleedigde haar\ngehoor.\n\nToen de derde wedren begon, richtte zij den blik naar voren en zag\nonafgewend naar Wronsky, die zich juist op het paard zette, en te\ngelijk hoorde zij de onaangename stem van haar echtgenoot, die niet\nwilde ophouden. De vrees voor Wronsky kwelde haar, maar nog meer die\nfijne stem.\n\n"Ik ben eene slechte, een verloren vrouw," dacht zij; "maar ik houd\nniet van geveinsdheid en aan hem is alles veinzerij. Hij weet en ziet\nalles; welk een gevoel heeft hij dan toch, dat hij nu daar zoo kalm\nkan staan praten? Als hij mij of Wronsky wilde dooden, zou ik hem nog\nachten. Maar neen, hij kent niets dan welvoegelijkheid en huichelarij."\n\nZij begreep niet, dat de ongewone spraakzaamheid van dien dag,\ndie haar zoo ergerde, slechts haar grond had in zijn onrust en\nopgewondenheid. Beweging van den geest was voor hem noodig om de\ngedachten aan zijn vrouw, die natuurlijk door haar en Wronsky\'s\ntegenwoordigheid op nieuw opgewekt werden, te verstikken.\n\n"Het gevaar," zeide hij, "is noodwendig aan wedrennen der cavalerie\nverbonden. Als Engeland in zijn krijgsgeschiedenis op schitterende\nverrichtingen zijner cavalerie kan wijzen, dan kan het dit, dank zij\nzijn ijver om menschen en dieren door den sport daarvoor te vormen. De\nsport heeft naar mijn inzien eene beteekenis, die niet gering moet\ngeschat worden; men ziet echter gewoonlijk slechts de oppervlakte...."\n\n"Is dat dan ook oppervlakte?" vroeg vorstin Twersky; "men zegt,\ndat een officier twee ribben heeft gebroken."\n\nAlexei Alexandrowitsch liet een lachje zien, dat slechts zijn lippen\nopende, maar verder niets uitdrukte.\n\n"Toegegeven, vorstin," zeide hij, "de ribben zijn niet oppervlakkig,\nmaar iets inwendigs. Maar daar komt het niet op aan," liet hij tot den\ngeneraal gewend volgen: "U moet niet vergeten, dat hier officieren\nrijden, die zich deze bezigheid tot een beroep gekozen hebben, en u\nzult mij toestemmen, dat ieder beroep zijn schaduwzijde heeft. Dit\nbehoort tot de plichten van een officier. De weerzinwekkende sport van\nboxen of van het Spaansche stierengevecht, ja, deze zijn een teeken\nvan barbaarschheid. Maar zulk een sport is bewijs eener hoogere\nvolksbeschaving...."\n\n"Neen, den volgenden keer ga ik er niet meer heen. Het windt me te\nveel op. Niet waar, Anna?" zeide boven vorstin Betsy.\n\n"Het windt iemand op, maar men kan zich toch niet losrukken,"\nantwoordde een andere dame. "Ware ik een Romeinsche geweest, ik zou\nvoor den circus niet gegruwd hebben."\n\nAnna antwoordde niet. Zonder den tooneelkijker neer te leggen zag\nzij slechts naar een plaats. Op dit oogenblik ging een hoog militair\npersoon voorbij. Zijn gesprek afbrekend, stond Karenin eerbiedig op\nen boog zich diep.\n\n"U neemt geen deel aan den wedstrijd?" schertste de militaire\nautoriteit.\n\n"Mijn rennen is zwaarder," antwoordde Karenin eerbiedig. Hoewel dit\nantwoord niet veel zeide, zette de militaire autoriteit een gezicht,\nalsof hij een zeer schranderen man gehoord en zeer goed de pointe de\nla sauce begrepen had.\n\n"Vorstin, op wien wedt u?" hoorde men van beneden de stem van Stipan\nArkadiewitsch zeggen.\n\n"Anna en ik, wij wedden op vorst Kusowlew."\n\n"Ik op Wronsky!"--"Een paar handschoenen!"\n\n"Aangenomen."\n\n"Niet waar? Hoe schilderachtig?"\n\nAlexei Alexandrowitsch had zoo lang gezwegen, als men nabij hem\nsprak. Nu begon hij weer: "Ik geef toe, dat de spelen van volwassen\nmannen...."\n\nOp dit oogenblik reden de strijders af en elk gesprek werd\ngestaakt. Het rijden interesseerde Karenin niet en hij zag derhalve\nmet zijn matte oogen verstrooid naar het publiek. Eindelijk bleef\nzijn blik op Anna rusten.\n\nHaar gelaat was bleek en ernstig. Zij zag blijkbaar niets als hem. Haar\nhand hield krampachtig den waaier vast en zij waagde het nauwelijks\nadem te halen. Hij zag haar een tijd lang aan, toen wendde hij zich\nplotseling af en monsterde de andere gezichten.\n\n"Ja, deze dame en de andere zijn even opgewonden; dat is zeer\nnatuurlijk," sprak Karenin bij zich zelf. Hij wilde haar niet langer\ngadeslaan, maar onwillekeurig keerde zijn blik weer tot haar terug. En\nmet ontsteltenis las hij tegen zijn wil op haar gelaat datgene,\nwat hij niet weten wilde.\n\nKusowlews val in het water maakte op allen een diepen indruk, maar op\nAnna\'s bleek, van vreugde stralend gelaat zag hij duidelijk, dat hij,\ndien zij in het oog had, niet was gevallen. Toen nu Machatin en Wronsky\nde barriere waren overgesprongen en een officier, die achter hen\nvolgde, zoo ongelukkig op het hoofd viel, dat hij terstond dood was,\nging er een kreet van ontzetting door het publiek, maar Anna--dat\nzag Karenin--had het in het geheel niet bemerkt en begreep niets\nvan hetgeen men rondom haar besprak. Hij bespiedde haar nu steeds\nveelvuldiger en steeds langer. Hoewel Anna uitsluitend naar den\nrijdenden Wronsky zag, voelde zij toch den zijwaarts op haar gerichten\nblik van haar echtgenoot. Zij keerde zich eens een oogenblik om,\nzag hem vragend aan, fronste licht het voorhoofd en wendde zich toen\nweder af.\n\n"Och, het is mij geheel onverschillig," sprak haar houding en van\ntoen af zag zij hem niet meer aan.\n\nHet was een ongelukkige wedren. Van zeventien officieren waren er\nacht gevallen of op andere wijze buiten den strijd gesteld. Tegen\nhet einde van den wedren verkeerden allen in groote opgewondenheid,\ndie nog toenam, doordat de keizer ontevreden was.\n\n\n\n\n\n\nXXVI.\n\n\nAllen gaven luid hun ontevredenheid te kennen. "Voor een circus\nontbraken hier nog slechts de leeuwen," zeide men, en allen gevoelden\nzich zoo ontsteld, dat, toen Wronsky viel en Anna een luiden gil\nuitstiet, niemand daarin iets bizonders zag. Maar onmiddellijk daarop\nonderging Anna\'s gezicht een al te vreemde verandering. Zij verloor\nhaar zelfbeheersching en sloeg om zich als een gevangen vogel; haastig\nstond zij op, alsof zij ergens heen wilde gaan, toen wendde zij zich\ntot Betsy:\n\n"Laats ons wegrijden! wegrijden!" riep zij uit.\n\nMaar Betsy hoorde niet. Zij sprak juist met den adjudant-generaal.\n\nAlexei Alexandrowitsch trad nu op Anna toe en bood haar hoffelijk\nden arm aan.\n\n"Kom, als gij het wenscht," zeide hij in het Fransch. Maar zij\nluisterde naar hetgeen de generaal sprak en bemerkte haar man in het\ngeheel niet.\n\n"Men zegt, dat hij het been heeft gebroken," zeide de generaal. "Het\nis afschuwelijk."\n\nZonder haar man te antwoorden, hield Anna den tooneelkijker omhoog\nen zag naar de plaats, waar Wronsky gevallen was; maar het was te\nver en er hadden zich te veel menschen verzameld om iets te kunnen\nonderscheiden. Zij liet den kijker dalen en wilde heengaan. Op dit\noogenblik kwam een officier aan galoppeeren en meldde den keizer\niets. Voorovergebogen luisterde Anna oplettend.\n\n"Stiwa! Stiwa!" riep zij haar broeder toe. Maar deze hoorde niet. Nu\nwilde zij zelf naar beneden ijlen.\n\n"Als ge heengaan wilt, bied ik je nogmaals mijn arm aan," zeide\nAlexei Alexandrowitsch.\n\nZij wendde zich met afschuw van hem af en, zonder hem aan te zien,\nzeide zij: "Neen, neen! Laat mij--ik blijf!" Zij bemerkte nu, dat\nvan den ongeluksplaats een officier door de menigte naar de tribune\nijlde. Betsy wenkte hem met een doek. De officier bracht de tijding,\ndat Wronsky ongedeerd was gebleven, maar dat zijn paard den rug\nhad gebroken.\n\nToen Anna dit hoorde, ging zij haastig weer zitten en bedekte het\ngelaat met den waaier. Karenin zag, dat zij weende. Zij kon noch\nhaar tranen, noch zelfs een zucht, die uit haar borst oprees,\nweerhouden. Hij plaatste zich derhalve voor haar om haar tijd te\nlaten eenigszins tot kalmte te komen.\n\n"Voor de derde maal bied ik je mijn arm aan," zeide hij zich na een\npoos tot haar omkeerend. Anna staarde hem aan en wist niet, wat zij\nzou antwoorden. Maar vorstin Betsy kwam haar te hulp.\n\n"Neen, Alexei Alexandrowitsch," mengde zij zich er tusschen, "ik\nben met Anna hierheen gereden en heb beloofd haar ook weer terug\nte brengen."\n\n"Vergeef mij, vorstin," antwoordde hij met een hoffelijk lachje en\nzag haar daarbij vast aan: "Ik zie, dat Anna niet geheel wel is en\ndaarom wensch ik, dat zij met mij rijdt."\n\nAnna zag verschrikt om zich, stond onderworpen op en legde haar hand\nop den arm van haar echtgenoot.\n\n"Ik zal naar hem toe zenden, naar alles onderzoek doen en je alles\nlaten weten," fluisterde Betsy haar toe.\n\nBij het heengaan sprak Karenin als gewoonlijk met ieder, dien hij\nontmoette, en ook Anna moest op de gewone wijze hen te woord staan;\nzij was echter als een geheel andere en ging aan haar echtgenoots arm\nals in een droom daarheen. Zij namen zwijgend in de coupe plaats en\nreden zwijgend door de menigte. In weerwil van alles, wat hij gezien\nhad, veroorloofde Karenin zich toch niet Anna\'s oogenblikkelijken\ngemoedstoestand in overweging te nemen. Voor hem bestond slechts haar\nuitwendige houding en gedrag. Hij had gezien, dat zij zich ongepast\nhad aangesteld en achtte zich verplicht haar daarop opmerkzaam te\nmaken. Het werd hem echter zeer zwaar, haar slechts dat en niet meer te\nzeggen. Hij opende den mond en sprak onwillekeurig iets geheel anders.\n\n"Hoe zonderling, dat wij allen toch in zulke barbaarsche schouwspelen\nbehagen kunnen vinden. Ik veracht...."\n\n"Wat? Ik versta je niet," antwoordde Anna met minachting in haar toon.\n\nHij gevoelde zich beleedigd en begon nu dadelijk te spreken over\ndatgene, waarover hij wilde spreken.\n\n"Ik moet u zeggen," begon hij in het Fransch, "dat ge u heden niet\nzeer gepast hebt gedragen."\n\n"In welk opzicht heb ik mij dan ongepast gedragen?" vroeg zij luid en\nzag hem recht in de oogen, maar niet meer met haar vroegere ironische\nopgewektheid, doch met een koene, vastberaden uitdrukking, die den\nangst moest verbergen, dien zij ondervond.\n\n"Vergeet niet!" zeide hij en wees naar het geopend venster achter\nden koetsier. Hij stond op en haalde het venster omhoog.\n\n"Welk een ongepastheid heb je dan gevonden?" herhaalde zij.\n\n"De uitbarsting van vertwijfeling, die ge bij den val van een der\nruiters niet kondt verbergen." Hij wachtte op een antwoord, een\ntegenstand. Maar zij zweeg en staarde voor zich uit.\n\n"Ik heb u reeds eens verzocht, u in de wereld zoo te gedragen, dat\nkwade tongen u niets kunnen ten laste leggen. Er was een tijd, dat\nik van zalige gewaarwordingen sprak; daarvan spreek ik nu niet. Ik\nspreek nu slechts van zuiver uiterlijke dingen. Ge hebt nu ongepast\nvoorgedaan, en ik wensch, dat zich dat niet herhaalt."\n\nZij hoorde nauwelijks de helft zijner woorden. Zij vreesde hem en\ndacht daarbij, of Wronsky wel ongedeerd gebleven was of niet. Zij\nlachte slechts spottend, toen hij ophield, en antwoordde niets. Hij\nzag dit lachen en een zonderlinge verwarring beving hem; de vrees,\ndie zij gevoelde, deelde zich in zekere mate aan hem mede.\n\n"Zij lacht om zijn verdenking," dacht hij. "Zij zal mij hetzelfde\nzeggen als onlangs, dat er geen grond voor argwaan bestaat, en dat ik\nmij belachelijk maak."--Hoewel haar geheele schuld hem duidelijk voor\noogen stond, wenschte hij nu toch niets zoozeer, als dat zij zich over\nhem vroolijk mocht maken, en hij was bereid haar in alles te gelooven,\nom maar niet datgene te moeten gelooven, waarvan hij wist, dat het\nwaar was. Maar de uitdrukking van haar gelaat, verschrikt en somber,\nals zij was, liet nu niet eens meer aan een leugen gelooven.\n\n"Wellicht verkeer ik in dwaling," zeide hij. "In dat geval vraag ik\nu mij te verontschuldigen."\n\n"Neen, gij vergist u niet," antwoordde zij langzaam en zag hem wanhopig\nin zijn koud gelaat. "Gij vergist u niet. Ik was in vertwijfeling en\nkon niet anders zijn. Ik hoor u spreken en denk aan hem. Ik bemin hem\nen ben zijn geliefde! Ik kan niet langer veinzen. Ik verafschuw, ik\nhaat u.... Doe met mij, wat gij wilt...!" En zij leunde in den hoek\nvan het rijtuig achterover, en haar gelaat met de handen bedekkend,\nbarstte zij in snikken uit.\n\nAlexei Alexandrowitsch bewoog zich niet, niet eens nam de blik van\nzijn starre oogen een andere richting. Over zijn geheel gelaat had zich\nplotseling de plechtige rust eens dooden verbreid, en deze uitdrukking\nveranderde den geheelen duur van hun gemeenschappelijken rit niet meer.\n\nToen zij het landhuis naderden, keerde hij, nog steeds met dezelfde\nuitdrukking, haar het gelaat toe: "Maar ik verlang van u de handhaving\nvan de uiterlijke welvoegelijkheid zoolang, tot...." zijn stem\nbeefde,--"ik de noodige maatregelen om mijn eer te bewaren genomen\nzal hebben. Deze zal ik u mededeelen."\n\nHij stapte uit en was haar behulpzaam. In tegenwoordigheid der\ndienstboden drukte hij haar toen zwijgend de hand, stapte weer in de\ncoupe en reed naar Petersburg terug.\n\nKort na zijn vertrek kwam een bediende van vorstin Betsy, die Anna\neen briefje bracht.\n\n"Ik heb naar Wronsky gezonden en naar zijn gezondheid gevraagd. Hij\nschrijft, dat hij gezond en ongedeerd, maar wanhopig is."\n\n"Derhalve hij komt." dacht Anna. "Wat is het goed, dat ik alles bekend\nheb." Zij zag op de pendule. "Er blijven nog drie uren over. Nu,\nGoddank, dat alles met hem is afgedaan!"\n\n\n\n\n\n\nDERDE BOEK.\n\n\n\n\nI.\n\n\nIn de kleine Duitsche badplaats, waar vorst Tscherbatzky zich met\nvrouw en dochter ophield, vormde zich dadelijk in overeenstemming\nmet hun woning, hun naam en hun daar aanwezige kennissen een bepaalde\ngezelschapskring. In dezelfde Duitsche badplaats vertoefde dit jaar\nook een echte Duitsche prinses, tengevolge waarvan het gezelschap zich\nnog vaster aaneensloot. Vorstin Tscherbatzky wenschte bepaald haar\ndochter aan die prinses voor te stellen en reeds den eerstvolgenden\ndag had zij deze ceremonie verricht. Kitty had zich diep en gracieus\nin haar "zeer eenvoudig," dat is zeer elegant, uit Parijs ontboden\nzomercostuum gebogen en de prinses had gezegd: "Ik hoop, dat spoedig de\nrozen op dit bevallig gezichtje zullen terugkeeren." Zoo had hier het\ndagelijksch leven der Tscherbatzky\'s een bepaalde richting verkregen,\ndie het niet meer kon verlaten.\n\nZij werden ook bekend met de familie eener Engelsche lady, met een\nDuitsche gravin en haar in den laatsten oorlog gewonden zoon, met een\nZweedsch geleerde en met monsieur Canut en diens zuster. Voornamelijk\nverkeerden zij echter met eene dame uit Moskou, Marie Eugenjewna\nRitschew en haar dochter, die Kitty niet lijden mocht, omdat ze even\nals zij uit liefde ziek was geworden, alsmede met een Russischen\noverste, dien Kitty van kinds af slechts in epauletten en uniform\ngekend had, maar die haar hier met zijn kleine, grauwe oogen, open\nborst en bonten halsdoek buitengewoon komiek voorkwam en die haar,\ndaar men niet van hem af kon komen, zeer verveelde.\n\nNadat alles zoo een bepaalde en vaste regelmaat had aangenomen,\nbegon Kitty zich te vervelen, en nog meer, toen de oude vorst naar\nKarlsband vertrokken en zij alleen met haar moeder achter gebleven\nwas. Nu werd het spoedig haar aangenaamste bezigheid omtrent de\nonbekende badgasten waarnemingen te doen en gissingen te maken.\n\nOnder deze persoonlijkheden interresseerde haar vooral een jong\nRussisch meisje, dat in gezelschap eener Russische dame, zekere madame\nStahl, zooals allen haar noemden, in de badplaats was gekomen.\n\nMadame Stahl behoorde tot den besten kring, maar zij was zoo ongesteld,\ndat zij niet kon gaan, en slechts op bizonder schoone dagen verscheen\nzij in een rolstoel aan de bron. Vorstin Tscherbatzky zeide, dat niet\nongesteldheid, maar trots mevrouw Stahl terughield van den omgang\nmet haar Russische landgenooten. Het jonge meisje daarentegen ging\nniet slechts madame Stahl ter hand, maar was, zooals Kitty bemerkte,\nbevriend met alle aanwezige erge zieken, trok zich hun lot liefdevol\naan en bewees hun gaarne kleine diensten. Volgens Kitty\'s waarneming\nwas zij niet met madame Stahl verwant en bekleedde zij evenmin bij\nhaar een dienstbare betrekking. Men noemde haar mademoiselle Warenka,\nterwijl madame Stahl haar kortweg Warenka noemde. Kitty gevoelde een\nstille sympathie voor dat meisje, en als zij haar blik ontmoette,\nmeende zij te bespeuren, dat ook zij haar beviel.\n\nMademoiselle Warenka scheen de eerste jaren der jeugd reeds voorbij,\nmaar men kon haar geen bepaalden ouderdom toekennen, en zij kon\nevengoed negentien als dertig zijn. Bij nadere beschouwing kon men\nhaar, in weerwil van haar ziekelijke bleekheid, eer schoon dan leelijk\nnoemen. Ook had zij een fraai figuur, behalve dat zij wat mager was,\nwaardoor haar hoofd in evenredigheid van het tengere lichaam wat te\ngroot scheen te zijn. Voor de heeren scheen zij weinig aantrekkelijks\nte hebben. Zij geleek een schoone bloem, die nog niet haar bladeren,\nmaar reeds haar geur had verloren. Bovendien ontbrak het haar om\nde mannen te behagen te zeer aan datgeen, wat Kitty te veel had:\naan den moeielijk beteugelden levenslust en het bewustzijn van eigen\nbekoorlijkheid. Zij was altijd bezig, hoewel met dingen, die volkomen\nvan zelf spraken, zoodat men moest denken, dat zij in niets anders\nbelang stelde. Hoe meer Kitty haar gadesloeg, des te meer scheen\nzij haar een zeldzaam voortreffelijke persoonlijkheid toe en des te\nsterker werd haar wensch haar te leeren kennen.\n\nDe jonge meisjes ontmoetten elkander dagelijks meer dan eens, en\ntelkens vroegen Kitty\'s oogen: "Wie zijt gij? Wat zijt gij? Zijt gij\nwaarlijk dat bekoorlijk wezen, dat ik mij voorstel? Maar denk niet,"\nvoegde haar blik er bij, "dat ik mij aan u wil opdringen. Ik bewonder\nu slechts en heb u lief." En de blik der onbekende antwoordde: "Ook\nik heb u lief; gij zijt een zeer net, innemend meisje. En ik zou\nu nog meer liefhebben als ik maar tijd had." En inderdaad was zij,\nzooals Kitty zag, onophoudelijk bezig. Nu geleidde zij de kinderen\neener Russische familie van de bron naar huis, dan bracht zij een\nplaid voor madame Stahl en wikkelde er haar in, straks beijverde zij\nzich om een prikkelbaren zieke te doen bedaren en te verstrooien of\nzocht voor dezen of genen koekjes bij de koffie uit.\n\nKitty drong haar mama haar met mademoiselle Warenka te laten kennis\nmaken. De vorstin, ofschoon het haar onaangenaam was den eersten stap\ntot kennismaking met madame Stahl te doen, won toch informaties omtrent\nWarenka in, en daar zij in geen opzicht iets bedenkelijks vernam,\nnaderde zij zelf het meisje om met haar bekend te worden. Zij had\ndaartoe het oogenblik gekozen, dat Kitty naar de bron was gegaan en\nWarenka bij een bakker inkoopen deed.\n\n"Veroorloof mij met u kennis te maken," zeide zij met haar\nvriendelijkst lachje. "Mijn dochter is geheel op u gecharmeerd. U\nkent mij misschien niet. Ik...."\n\n"O, dat is volkomen wederkeerig," antwoordde Warenka snel.\n\n"Ik hoor, dat u ook in Mentone geweest is met madame Stahl--uw\ntante? Ik ben met haar bellesoeur bekend geweest...."\n\n"Neen, zij is mijn tante niet. Ik noem haar mama, maar ik ben in\nhet geheel niet met haar verwant, ik ben maar door haar opgevoed,"\nantwoordde Warenka licht blozend.\n\nZij sprak dit alles zoo eenvoudig, en de vrijmoedige en open\nuitdrukking van haar gelaat was zoo aantrekkelijk, dat de vorstin\nbegreep, waarom Kitty met deze Warenka zoo was ingenomen geworden.\n\nOp dit oogenblik kwam Kitty van de bron terug. Haar gelaat straalde\nvan vreugde, toen zij haar moeder in gesprek zag met de onbekende.\n\n"Nu, Kitty, uw lang gekoesterde wensch met mademoiselle...."\n\n"Warenka," liet deze volgen.\n\n"... bekend te worden, wordt vervuld," zeide de vorstin.\n\nKitty bloosde van blijdschap en drukte lang en zwijgend de hand\nharer nieuwe bekende, die ze onbewegelijk in de hare liet liggen en\nden druk niet beantwoordde. Maar, hoewel de hand niet antwoordde,\nstraalde toch van Warenka\'s gelaat een stil, blijmoedig, ofschoon\nietwat treurig lachje, dat haar groote, maar fraaie tanden deed zien.\n\n"Ik heb het zelf al lang gewenscht," zeide zij.\n\n"Maar gij hebt het altijd zoo druk...."\n\n"Integendeel. Ik heb haast niets te doen...."\n\nMaar schier te gelijk moest zij haar nieuwe kennis verlaten, want op\ndit oogenblik kwamen twee kleine meisjes naar haar toe loopen.\n\n"Warenka, Warenka, mama zoekt u."\n\nEn Warenka moest met haar medegaan.\n\n\n\n\n\n\nII.\n\n\nDe bizonderheden, die vorstin Tscherbatzky omtrent madame Stahl en\nWarenka, alsmede omtrent haar wederzijdsche verhouding vernomen had,\nwaren ongeveer de volgende. Madame Stahl, van wie de een beweerde dat\nzij haar man, de ander daarentegen dat hij haar bij zijn leven door\neen onzedelijken levenswandel gekweld had, was immer een ziekelijke\nopgewonden tot dweperij overhellende vrouw geweest. Haar eerste kind,\ndat na de scheiding van haar man geboren werd, was terstond na de\ngeboorte gestorven. De bloedverwanten van mevrouw Stahl, die haar\nprikkelbaarheid kenden en vreesden, dat de smart over het verlies\nvan haar kind haar zou dooden, verruilden het met een in denzelfden\nnacht geboren kind van een kok, die in hetzelfde huis woonde. En dat\nkind was Warenka. Toen mevrouw Stahl nu later vernam, dat Warenka\nhaar eigen dochter niet was, beschouwde zij haar toch als zoodanig,\nte meer daar Warenka\'s bloedverwanten kort daarna allen stierven.\n\nNu vertoefde madame Stahl reeds sedert tien jaren bestendig in het\nbuitenland, zonder het bed weer te hebben kunnen verlaten. Sommigen\nzeiden, dat madame zich in de samenleving kunstmatig de positie\neener eerzame, zeer godsdienstige vrouw had weten te verwerven,\nterwijl anderen beweerden, dat zij ook werkelijk die hoogzedelijke\npersoon was, die zij scheen en dat zij slechts het welzijn harer\nmedemenschen beoogde. Niemand kon zeggen tot welke kerk zij behoorde,\ntot de Catholieke, de Protestantsche of de Grieksche; maar het was\nzonder twijfel, dat zij met de aanzienlijkste hoofden en geestelijken\nvan alle belijdenissen in vriendschappelijke betrekking stond. Warenka\nhad steeds met haar in het buitenland gewoond, en allen, die madame\nStahl kenden, kenden en beminden ook mademoiselle Warenka.\n\nNadat de vorstin dit alles was te weten gekomen, vond zij in de\nkennismaking harer dochter met Warenka niets bedenkelijks, te meer\ndaar deze de beste opvoeding had ontvangen; zij sprak uitmuntend\nFransch en Engelsch, en wat de hoofdzaak was, zij had de vorstin\nvan mevrouw Stahl een compliment overgebracht, met de betuiging,\ndat deze het betreurde door haar ziekelijkheid verhinderd te zijn met\nde vorstin nader bekend te worden. Kitty werd met elken dag meer met\nhaar vriendin ingenomen en ontdekte in haar steeds meer deugden.\n\nToen de vorstin vernam, dat Warenka een fraaie stem had, drong zij haar\nop een avond haar te bezoeken en iets voor haar te zingen. Warenka\nkwam en bracht een muziekblad mede. De vorstin had ook den overste\nen Marie Eugenjewna met haar dochter uitgenoodigd. Het scheen Warenka\nweinig te hinderen, dat zij hier bijna alleen onbekenden aantrof; zij\nging terstond naar de piano. Zij kon zich zelf niet accompagneeren,\nmaar zij zong zeer goed van het blad. Kitty, die zeer goed speelde,\nmoest haar begeleiden.\n\n"Gij hebt een buitengewoon talent," zeide de vorstin, toen Warenka\nhet eerste lied zeer goed had gezongen. Ook Maria Eugenjewna en haar\ndochter dankten en prezen haar.\n\n"Zie eens," zeide de overste en wees naar het venster, "welk een\npubliek zich daar heeft verzameld."\n\n"Het doet me pleizier, dat het u genoegen geeft," antwoordde Warenka\neenvoudig.\n\nKitty zag haar vriendin met trotschheid aan. Zij was verrukt over haar\nvoordracht, haar stem, haar gelaat, maar vooral over haar eenvoudige\nnederigheid, waardoor zij zich niets liet voorstaan op haar gave en\nvolkomen onverschillig scheen voor den toegedeelden lof. Zij scheen\nslechts te vragen, of zij nog meer zou zingen, of dat het reeds\ngenoeg was.\n\n"Was ik in haar plaats," dacht Kitty, "hoe trotsch zou ik er op zijn,\nhoe zou ik me over de menigte daar voor de vensters hebben verheugd! En\nzij wenschte slechts, niet te mishagen en mama genoegen te doen. Welk\neen geest woont er in haar? Wat geeft haar deze kracht om steeds\nzoo vrij en rustig te zijn? Dat wilde ik wel eens weten en van haar\nleeren," dacht Kitty, terwijl zij Warenka\'s kalm gelaat beschouwde.\n\nDe vorstin verzocht Warenka nog iets te zingen, en Warenka hief een\nander lied aan; zij deed dit even kalm, juist en schoon, terwijl zij\nin rechte houding met de magere, ietwat bruine hand de maat aangaf.\n\nHet stuk, dat in het muziekboek volgde, was een Italiaansch lied. Kitty\nspeelde de inleiding en zag toen vragend Warenka aan. Deze bloosde\nen zeide: "Dit willen we overslaan."\n\nKitty zag haar verwonderd aan. "Nu dan een ander," zeide zij en sloeg\nhaastig de bladen om. Zij had dadelijk begrepen, dat aan dit lied\neen bizondere herinnering was verbonden.\n\n"Neen," antwoordde Warenka en legde lachend haar hand op de noten,\n"laten wij het maar zingen." En zij zong het even rustig vast en goed\nals de andere.\n\nToen zij dit lied had gezongen, dankten allen haar nogmaals en toen\nwerd er thee gedronken. Kitty en Warenka echter gingen naar den\nkleinen tuin bij het huis.\n\n"Aan dit lied is zeker een herinnering verbonden?" vroeg Kitty. "Gij\nbehoeft mij niets te zeggen," haastte zij zich er bij te voegen,\n"maar zeg mij slechts, of ik juist heb gegist."\n\n"Neen, waarom zou ik het je niet vertellen?" antwoordde Warenka: "Ja,\ner is een herinnering aan verbonden en die was eenmaal treurig. Ik\nbeminde iemand en heb het dikwijls voor hem gezongen."\n\nKitty zag haar zwijgend en ontroerd, met groote oogen aan.\n\n"Ik beminde hem en hij mij, maar zijn moeder was er tegen en hij\ntrouwde een ander. Hij woont thans niet ver van ons en ik zie\nhem somtijds. Gij hadt wel niet gedacht, dat ik ook een roman heb\ngehad?" vroeg zij, en nauwelijks zichtbaar ontglom in haar schoon\ngezichtje dat vuur, dat, zooals Kitty besefte, haar vroeger eenmaal\ngeheel moest doorgloeid hebben.\n\n"Waarom zou ik dat niet gedacht hebben? Als ik een man was, zou ik,\nals ik u eens had leeren kennen, niemand meer kunnen beminnen. Ik\nbegrijp maar niet, hoe hij u om zijn moeder heeft kunnen verlaten en\nongelukkig maken. Hij heeft geen hart gehad."\n\n"O, zeg dat niet! Hij is een goed mensch en ik ben niet ongelukkig,\nin tegendeel, ik ben zeer gelukkig. Maar vandaag willen we niet meer\nzingen," voegde zij er bij en wendde zich naar het huis toe.\n\n"Hoe goed zijt gij, hoe goed!" riep Kitty uit, hield haar terug en\nkuste haar. "Als ik toch een beetje op u kon gelijken!"\n\n"Waarom moet gij op iemand gelijken? Zoo als gij zijt, met uw zacht\nen weemoedig lachje, zijt gij beminnelijk," antwoordde Warenka.\n\n"Neen, ik ben nergens goed voor. Nu, ik smeek u, zeg mij ... Wacht,\nlaat ons gaan zitten," zeide Kitty en zette zich op een bank neder;\n"zeg mij, vindt ge niets beleedigends in de gedachte, dat een man uw\nliefde versmaad heeft, dat hij met ..."\n\n"Hij heeft ze in het geheel niet versmaad; ik ben overtuigd, dat hij\nmij heeft bemind, maar hij was een gehoorzame zoon...."\n\n"Als hij nu evenwel niet uit gehoorzaamheid aan zijn moeder, maar\nuit eigen aandrift ..." zeide Kitty en besefte te gelijk, dat zij\nhaar geheim had verraden, ten minste, dat haar schaamrood gelaat haar\nnu verried.\n\n"Dan zeker had hij slecht gehandeld en ik zou in \'t geheel niets meer\nvoor hem gevoeld hebben," antwoordde Warenka, die begreep, dat er nu\ngeen sprake meer was van haar, maar van Kitty.\n\n"Maar de beleediging," bracht Kitty in, "de beleediging kan men niet\nvergeten." De herinnering aan het laatste bal, aan de pauze voor den\ncotillon kwam haar weer voor oogen.\n\n"Welke beleediging? Gij hebt toch niet slecht gehandeld?"\n\n"O, erger dan slecht,--beschamend."\n\n"Wat noemt gij beschamend?" vroeg zij. "Gij hebt toch niet een man,\ndien gij onverschillig waart, beleden, dat ge hem bemindet!"\n\n"Zeker niet. Ik heb geen woord daarvan gezegd, maar hij wist het\ntoch. Neen, neen, er zijn blikken ... er bestaat zulk een manier.... En\nals ik honderd jaren leef, zal ik dat niet vergeten...."\n\n"Hoe zit dat dan in elkander? Ik begrijp dat niet. De hoofdzaak is,\nof gij hem nog bemint of niet," zeide Warenka, alles rechtuit bij\nzijn naam noemende.\n\n"Ik haat hem en zal het mij zelf niet vergeven...."\n\n"Wat?"\n\n"Den smaad, de beleediging."\n\n"Ach, als allen eens zoo overgevoelig waren als gij!" zeide\nWarenka. "Er is bijna geen meisje, dat zoo iets niet ondervonden\nheeft. En dat alles is van zoo weinig gewicht."\n\n"Wat is dan gewichtig?" vroeg Kitty en zag haar met nieuwsgierige\nverwondering aan.\n\n"Ach, er is zooveel meer gewichtigs," antwoordde Warenka lachend.\n\n"Ach, zeer veel," hernam Warenka, die niet wist wat zij zeggen zoude.\n\nOp dit oogenblik deed zich uit het venster de stem der gravin hooren:\n"Kitty, het is koel! Sla een doek om of kom in huis."\n\n"Dat is waar. Het is tijd," zeide Warenka en stond op: "Ik moet ook\nmadame Berthe nog bezoeken. Zij hoeft mij dit verzocht."\n\nKitty hield haar hand vast en met een blik van hartstochtelijk\nsmeeken en van nieuwsgierigheid vroeg zij: "Wat is het gewichtige,\ndat ons rust geeft? Gij weet het, zeg het mij!"\n\nMaar Warenka begreep de vraag in Kitty\'s blik niet. Zij was zich\nslechts bewust, dat zij nog naar madame Berthe gaan en om twaalf uur\nbij haar moeder voor de thee zijn moest. Zij keerde derhalve naar de\nkamer terug, legde haar muziekbladen bijeen en wilde gaan.\n\n"Mag ik u begeleiden?" vroeg de overste.\n\n"Ja, want ge kunt in het donker toch niet alleen gaan," voegde de\nvorstin er bij: "Of zal ik je de meid medegeven?"\n\nKitty zag, dat Warenka nauwelijks een lach kon weerhouden, omdat\niemand haar zou begeleiden.\n\n"Neen, ik dank u; ik ga altijd alleen, en nimmer overkomt mij iets,"\nantwoordde zij, terwijl zij haar hoed opzette. Toen kuste zij Kitty nog\neens, en zonder haar gezegd te hebben wat het gewichtigste is, verdween\nzij met haar muziek onder den arm in de schemering van den zomeravond.\n\n\n\n\n\n\nIII.\n\n\nKitty werd tengevolge van haar kennismaking ook met madame Stahl\nnader bekend en deze verhouding zoowel als Warenka\'s vriendschap\noefende een heilzamen invloed op haar uit.\n\nKitty gevoelde zich ongelukkig, zij zocht troost en vond dien\nnergens. Nu kwam die troost van zelf tot haar, doordat zich voor\nhaar een geheel nieuwe wereld opende, die niets met baar verleden\ngemeen had; een schoone, verheven wereld, van welker hoogte af\nmen kalm op het verleden kon terugzien. Datgene "wat gewichtig\nis" werd haar openbaar; het was datgene, wat zij vermoed had;\nhet gewichtigste was, dat er buiten het instinctive leven, waaraan\nKitty zich tot hiertoe uitsluitend had overgegeven, nog een ander,\ngeestelijk, voor Kitty begrijpelijk leven bestond. Dit leven ontsloot\nde godsdienst, maar een godsdienst, die weinig met den aan Kitty van\njongs af bekenden gemeen had en die zich voor Kitty opende door de\nhuiselijke godsdienstoefeningen der weduwe, waarbij zich de nader\nmet haar bevrienden plachten te vereenigen om onder de leiding eens\nleeraars bijbelplaatsen te verklaren en het toepasselijke daarvan\naan te wijzen; dat was een begrijpelijke, met het leven verbonden en\nvan leven doordrongen godsdienst, waaraan men niet slechts geloofde,\nomdat het gevorderd werd, maar dien men ook kon liefhebben.\n\nMadame Stahl sprak met Kitty als met een lief kind, dat men als de\nherinnering aan zijn eigen jeugd bewondert. Slechts eenmaal had zij\ner van gewaagd, dat in alle menschelijke kwellingen slechts het geloof\nen de liefde troost aanbrengen en dat wij ons van Christus medelijden\nmet ons kleinst en nietigst leed verzekerd kunnen houden; toen had\nzij terstond het gesprek op een ander onderwerp geleid. Maar uit elke\nharer bewegingen, uit elk harer woorden, uit ieder harer, zooals Kitty\nhet noemde, "hemelsche" blikken, bovenal echter uit de geschiedenis\nvan haar leven, die zij door Warenka had leeren kennen, uit dat alles\nvernam Kitty "wat gewichtig was," hetwelk zij tot hiertoe nog niet\ngekend had. Kitty zag in madame Stahl den Christelijken ootmoed en de\nzielegrootheid verpersoonlijkt. Maar hoe verheven ook haar karakter\nwas, hoe roerend haar levensgeschiedenis, hoe zacht en treffend haar\nwoorden waren en hoezeer ze Kitty ook in geestdrift brachten, deze\nzou haar toch niet van harte hebben kunnen lief krijgen, als zij haar\nniet al dien tijd met Warenka\'s oogen had aangezien. En voor Warenka\nwas haar mama het toppunt van volkomenheid. Kitty had onwillekeurig\nin madame Stahl eenige trekken opgemerkt, die haar bevreemden. Zij\nhad, toen deze eens naar haar familie vroeg, een bijna spotachtigen\nglimlach op haar gelaat bespeurd, die haar verwonderde en krenkte. Nog\nmeer echter was zij ontevreden, toen zij eens bij gelegenheid van een\nbezoek bij madame Stahl een Catholieken priester aantrof en madame\nden geheelen tijd haar gelaat in de schaduw van de lampekap trachtte\nverborgen te houden. Van hoe weinig beteekenis deze kleine opmerkingen\nook waren, hadden zij Kitty toch in verwarring gebracht. Daarentegen\nwas Warenka in haar eenzaamheid, zonder vrienden en bloedverwanten,\nterwijl zij na eene treurige teleurstelling in de liefde toch niets\nwenschte, zich over niets beklaagde en zich slechts aan haar plichten\nwijdde,--voor haar een schier volmaakt wezen, waarmede zij dweepte. In\nWarenka had zij het gezien, dat men slechts zich zelf vergeten en als\nanderen denken moet om kalm, goed en gelukkig te worden--en dat was\nKitty\'s doel. Nadat Kitty nu duidelijk begrepen had, wat gewichtig\nwas, vergenoegde zij zich er niet mede zich daarover te verheugen,\nmaar zij wijdde zich werkelijk aan dit voor haar nieuw geopend\nleven. Na Warenka\'s mededeelingen over madame Stahls doen en laten,\nvormde zij zich een bepaald levensplan. Waar zij ook mocht wonen,\nwilde zij even als een nicht van mevrouw Stahl, van wie Warenka haar\nverhaald had, overal de ongelukkigen opzoeken en helpen, waar zij\nvermocht; zij wilde goede geschriften uitdeelen, de misdadigen en\ngevangenen uit den bijbel voorlezen. Vooral het laatste was voor haar\neen aanlokkelijke gedachte. Maar dit was een geheim, waarvan zij noch\nmet haar moeder noch met Warenka spreken wilde. Zij was overtuigd,\ndat het goed en schoon was, dat men het doen moest, en toch zeide\neen inwendige stem haar, dat zij niet in staat was het te doen.\n\nDe vorstin bemerkte, dat Kitty zich geheel onder den invloed en op\nsleeptouw van mevrouw Stahl en nog meer van Warenka bevond. Niet alleen\ndat zij de laatste in geheel haar bedrijvig streven en doen navolgde,\nmaar zij copieerde haar onwillekeurig ook in haar manieren, zooals zij\nging, sprak en met de oogen pinkte. Maar spoedig bemerkte zij ook, dat\nin Kitty\'s innerlijk leven een geheele omkeering had plaats gehad. Zij\nontdekte, dat zij nu \'s avonds steeds in een Fransch evangelie las, dat\nmadame Stahl haar geschonken had, hetgeen zij vroeger niet had gedaan;\ndat zij haar gewone kennissen vermeed en met de zieken verkeerde, die\nonder Warenka\'s bescherming stonden en voornamelijk met de familie\nvan een armen Russischen schilder. Zij was er blijkbaar trotsch op,\nin deze familie de plichten eener liefdezuster te vervullen. Dit alles\nwas nu recht mooi en de vorstin had er ook niets tegen in te brengen,\nte minder daar de vrouw des schilders een zeer fatsoenlijke persoon\nwas en ook de Duitsche prinses Kitty\'s werkzaamheid met welgevallen\nopgemerkt en Kitty den "engel der vertroosting" genoemd had; maar zij\nvreesde, dat Kitty het te ver zou drijven. "Il ne faut jamais rien\noutrer," had zij haar derhalve gezegd. Maar de dochter antwoordde\nniets en dacht slechts in haar hart, dat men op godsdienstig gebied\nvan geen overdrijving kon spreken; want hoe kon van overdrijving sprake\nzijn tegenover een gebod, dat beveelt: als iemand u op de rechterwang\nslaat, keer hem ook de linker toe, en als iemand u den rok ontneemt,\nlaat hem ook den mantel?\n\n\n\n\n\nIV.\n\n\nNog voor het sluiten van het badseisoen keerde vorst Tscherbatzky bij\nde zijnen terug. Van Karlsbad was hij nog naar Baden-Baden en Kissingen\ngetrokken om daar eenige kennissen te begroeten, en weer, zooals\nhij zeide, volop Russischen geest in te ademen. De beschouwingen van\nden ouden vorst en van de vorstin omtrent het leven in het buitenland\nstonden geheel tegenover elkander. De vorstin prees en bewonderde alles\nen trachtte, in weerwil dat zij in het Russische leven was geworteld,\nin het buitenland op een West-Europeesche dame te gelijken, wat zij\ntoch niet was. Zij was een Russische barina, en derhalve moest zij zich\neenigszins geweld aandoen, wat haar dikwijls lastig viel. De vorst\ndaarentegen vond alles in het buitenland afschuwelijk, hem was het\nEuropeesche leven een gruwel; hij behield zijn Russische gewoonten\nen trachtte in het buitenland nog minder Europeesch te schijnen,\ndan hij in werkelijkheid was.\n\nHij kwam mager, met hangende wangen, maar in de beste luim terug. Deze\nverbeterde nog meer, toen hij zag, dat Kitty weer geheel hersteld\nwas. Evenwel werd hij eenigszins verontrust door het bericht van\nKitty\'s vriendschap met Warenka en madame Stahl en door de mededeeling\nder gravin over de omkeering, die in des meisjes gemoed had plaats\ngehad; dit wekte in zijn binnenste weer dat gevoel van ijverzucht op\nalles, wat zijn dochter buiten hem belang inboezemde; er beving hem\neenige vrees, dat zijn dochter naar hooger sferen kon ontvlieden,\nwaar zijn invloed haar niet meer kon bereiken. Maar deze bekommering\nversmolt in de zee van goedigheid en vroolijke luim, die steeds zijn\nhart vervulde en die nu door het Karlsbader water nog was vergroot.\n\nDaags na zijn aankomst ging de vorst in zijn langen jas en met zijn\nRussische rimpels en hangende wangen, die door den stijven halsboord\nwerden gesteund, met Kitty naar de bron. Het was een bizonder\nschoone morgen; de bevallige, vroolijke huizen met tuintjes er voor,\nde aanblik der dienstmeiden met roode wangen en roode armen, die\nvroolijk haar werk verrichtten, en de heldere zonneschijn stemden\nhem blijmoedig. Maar hoe meer hij de bron naderde, des te talrijker\nwerden de zieken, die hij tegenkwam; hun voorkomen scheen hem nog\nbeklagenswaardiger toe in deze omgeving. De glans en het licht van\ndezen Junimorgen, de tonen van het orkest en vooral de aanblik der\ngezonde dienstmeiden waren voor hem een droevig contrast met de uit\nalle hoeken van Europa hier saamgekomen en zich treurig voortsleepende\nlichamen. In weerwil van zijn zelfbewustzijn en een gevoel alsof hij\nweer jong was geworden, was het hem toch, toen hij aan den arm van\nzijn geliefd kind daarheen stapte, als moest hij zich geneeren om\nzijn krachtigen gang en sterke leden.\n\n"Breng mij met uw nieuwe vrienden in kennis," zeide hij tot zijn\ndochter. "Ik heb dit afschuwelijk Soden bijna lief gekregen, omdat\nhet u de gezondheid heeft weergegeven. Maar hoe treurig, hoe treurig\nis het hier? Wie is dat?"\n\nKitty noemde hem alle met haar bekende en onbekende personen, die zij\nontmoetten. Aan den ingang van den tuin kwam de blinde mevrouw Berthe\nmet haar geleidster hun tegen, en de vorst verheugde zich over de\nuitdrukking van teedere ontroering op het gelaat der oude Francaise,\ntoen deze Kitty\'s stem herkende. Zij begon hem dadelijk met haar\noneindige Gallische beminnenswaardigheid te overstroomen en hem te\nloven, dat hij zulk een prachtige dochter had, die zij een schat,\neen parel, een engel noemde.\n\n"Nu, dan is zij de engel nummer twee," zeide de vorst lachend,\n"want volgens haar eigen verklaring is mademoiselle Warenka de engel\nnummer een."\n\nIn de galerij troffen zij Warenka aan, die hen met een rood taschje\nin de hand haastig te gemoet kwam.\n\n"Papa is gekomen," zeide Kitty.\n\nWarenka maakte een natuurlijke en eenvoudige beweging, half buiging\nhalf groet, en begon dadelijk vrij en eenvoudig, zooals zij met allen\ndeed, met den vorst te spreken.\n\n"O zeker ken ik u al, ik ken u zeer goed," zeide hij tot haar met een\nlachje, waaraan Kitty met blijdschap bemerkte, dat haar vriendin een\ngoeden indruk op hem gemaakt had. "Waar gaat dat nu zoo haastig heen?"\n\n"Mama is hier," antwoordde zij tot Kitty gekeerd; "zij heeft den\ngeheelen nacht niet geslapen, en de dokter heeft haar aangeraden een\nrit te doen. Ik breng haar nu haar handwerkje."\n\n"Dus dat is de engel nummer een," zeide de vorst, toen\nWarenka zich verwijderde.\n\nKitty bemerkte, dat hij met Warenka een weinig den spot wilde\ndrijven, maar dat hem dat niet recht gelukken wilde, omdat zij hem\ngoed bevallen was.\n\n"Nu zal ik al uw vriennen wel leeren kennen," voegde hij er bij;\n"ook uw madame Stahl, als zij zich vernederen wil zich mijner te\nherinneren."\n\n"U heeft haar dus gekend, papa?" vroeg Kitty met een zekeren angst,\ndaar zij bij het noemen van madame Stahl in haar vaders oogen iets\nspotachtigs zag opflikkeren.\n\n"Ik heb haar man en ook haar oppervlakkig gekend, voor zij zich onder\nde pietisten had begeven."\n\n"Pietisten, wat zijn dat, papa?" vroeg Kitty, zeer verschrikt, wijl\ndatgene, wat zij in mevrouw Stahl vereerde, een naam had.\n\n"Dat weet ik zelf niet zoo precies. Ik weet slechts, dat zij God voor\nalles dankt, voor ieder ongeluk, en ook daarvoor, dat haar man is\ngestorven. Nu, dit kon belachelijk schijnen, want zij hebben slecht\ngenoeg met elkander geleefd."\n\n"Daar is zij," zeide Kitty en wees op een rolwagen, waarin, van\nalle zijden door kussens ondersteund, iets van grauwblauwe kleur\nonder een zonnescherm lag. Dat was mevrouw Stahl. Achter haar stond\neen sombere Duitsche arbeider, die den wagen schoof; naast haar een\nblonde Zweedsche graaf, dien Kitty slechts bij naam kende. Eenige\nzieken bleven aarzelend bij het ziekenwagentje staan en staarden de\ndaarin gezeten dame als een wonder aan.\n\nDe vorst naderde met Kitty en deze zag dadelijk weer in zijn oogen\ndie spottende uitdrukking. Hij trad op madame Stahl toe en sprak\nhaar recht hoffelijk en vriendelijk in dat uitgezochte Fransch aan,\ndat tegenwoordig nog slechts zoo weinigen in staat zijn te spreken.\n\n"Ik weet niet, of u zich mijner nog zal herinneren, maar ik moet mij\nu weer in het geheugen terug roepen om u te danken voor de aan mijn\ndochter bewezen goedheid," zoo sprak hij, terwijl hij zijn hoed afnam\nen niet weer opzette.\n\n"Vorst Alexander Tscherbatzky," antwoordde mevrouw Stahl, terwijl\nzij haar hemelsche oogen tot hem ophief, waarin Kitty nu een zekere\nontevredenheid meende te bespeuren: "ik verheug mij u te zien. Ik\nheb uw dochter zeer lief gekregen."\n\n"En met uw toestand gaat het nog steeds niet beter."\n\n"Ik heb mij daaraan reeds gewend," antwoordde madame Stahl en maakte\nden vorst met den Zweedschen graaf bekend.\n\n"U is anders weinig veranderd," zeide de vorst. "Het moet tien of\nelf jaar geleden zijn, dat ik het laatst de eer had u te zien."\n\n"Ja, als God een kruis oplegt, geeft hij ook de kracht om het te\ndragen. Men vraagt zich zelf wel eens, waarom het leven zoo lang\nis.... De andere zijde!" voegde zij er tot Warenka gekeerd bij,\ndie bezig was haar voeten in een plaid te wikkelen.\n\n"Wel, om goed te doen!" antwoordde de vorst met de oogen lachend.\n\n"Wij mogen ons geen oordeel daarover aanmatigen," meende madame Stahl,\ndie de verdachte uitdrukking in zijn oogen bespeurd had. "Derhalve,\nu zal me dat boek toezenden, lieve graaf? Ik zal u daarvoor zeer\ndankbaar zijn," sprak zij tot den jongen Zweed gekeerd.\n\n"Ah!" riep de vorst uit, daar hij in de nabijheid den Moskouer overste\nzag. Hij boog zich voor mevrouw Stahl en ging met zijn dochter en de\noverste, die zich bij hen aansloot, verder.\n\n"Dat is onze aristocratie, vorst," zeide de Moskouer overste, die\nzich sarcastisch wilde uitdrukken, daar hij het madame Stahl zeer\nkwalijk had genomen, dat zij met hem niet bekend was geworden.\n\n"Zij is altijd dezelfde," antwoordde de vorst.\n\n"U heeft haar nog voor haar ziekte gekend, vorst? Men zegt, dat zij\nin tien jaren niet heeft geloopen."\n\n"Zij loopt niet, omdat zij een kort been heeft...."\n\n"Papa, dat is niet mogelijk!" meende Kitty.\n\n"Booze tongen beweren het, lieveling. Uw Warenka heeft ook een\npleizierige taak," voegde hij er bij. "O, die zieke dames!"\n\n"Ach neen, papa," wederlegde Kitty, "Warenka vergoodt haar. En dan doet\nzij ook zooveel goeds. Vraag, wie u wil. Allen kennen haar!" "\'t Is\nmogelijk, \'t is mogelijk!" antwoordde hij en drukte haar arm tegen\nzich aan. "Maar beter is het nog, dat men het zoo doet, dat, wie men\nook vragen mag, niemand het weet."\n\nKitty zweeg, niet omdat zij niets wist te antwoorden, maar omdat zij\nhaar geheimste gedachten niet aan haar vader wilde verraden. Maar\nzonderling! Ofschoon zij zich voorgenomen had, niet in het oordeel\nhaars vaders te deelen en hem niet in haar heiligdom te laten\nindringen, besefte zij toch, dat het hemelsch beeld van mevrouw\nStahl, dat zij een geheele maand lang in haar hart had gedragen,\nspoorloos verdween. Er bleef slechts een vrouw met een kort been\nover, die niet loopt om haar mankheid te verbergen, en die Warenka\nkwelt, omdat ze niet geheel naar haar wensch den plaid had terecht\ngestoken. Met alle inspanning harer verbeelding vermocht zij niet,\nzich de vroegere madame Stahl voor te stellen.\n\n\n\n\n\n\nV.\n\n\nDes vorsten goede luim was voor al zijn huisgenooten, zijn kennissen\nen ook voor den Duitschen hotelhouder aanstekelijk. Toen zij van de\nbron waren teruggekeerd en Marie Eugenjewna den overste en Warenka\nuitgenoodigd had zich bij haar te voegen, liet de vorst een tafel\nen stoelen onder den kastanjeboom in den tuin brengen en daar het\nontbijt gereed zetten. De waard en zijn dienstpersoneel leefden op\nonder den indruk zijner vroolijkheid. Zij kenden zijn edelmoedigheid,\nen een half uur later zag de zieke Hamburger dokter, die boven\nwoonde, uit zijn venster met afgunst op dat gezelschap vroolijke,\ngezonde Russische menschen onder den kastanjeboom neder. Onder de\nspelende schaduw van den boom zat de vorstin aan een met een wit\nservet bedekte tafel, die met koffieservies, brood, boter, kaas en\nkoud gebraad was beladen. Haar coiffure was versierd met lila lint;\nzij gaf de kopjes rond en presenteerde het brood. Tegenover haar aan\nhet andere eind zat de vorst, duchtig smullend, terwijl hij luid en\nlevendig iets vertelde. Hij had al zijn inkoopen van de reis naast\nzich gelegd; gesneden kastjes, vouwbeenen van allerlei soort en andere\nkleinigheden, waarvan hij een menigte had aangekocht. Ieder gaf hij\nwat, ook Liesje, de dienstmeid en den hotelhouder, met wien hij in\nslecht Duitsch schertste, terwijl hij hun verzekerde, dat niet de\nbaden, maar de voortreffelijke gerechten, vooral de pruimensoep Kitty\ngezond hadden gemaakt. De vorstin bespotte haar echtgenoot om zijn\nRussische eigenaardigheden, maar zij was toch zoo opgewekt en vroolijk\nals zij sedert haar verblijf in de badplaats nog niet geweest was. De\noverste lachte als altijd bij het schertsen van den vorst, maar,\nwat de Europeesche zeden betrof, die hij meende grondig bestudeerd\nte hebben, helde hij geheel naar de beschouwing der gravin over. De\ngoedige Marie Eugenjewna stikte bijna van lachen om des vorsten\ngrappen, en Warenka werd, wat Kitty nog niet bij haar bemerkt had,\ntelkens door een zenuwachtig, aanstekend lachen, dat de potsen van\nden vorst bij haar verwekte, geheel geschokt.\n\nDit alles wond ook Kitty wel op, maar zij kon toch niet geheel\nonbekommerd zijn. Zij kon het raadsel, dat haar vaders ironische\nbeschouwingen van haar vrienden en van het leven, dat zij had lief\ngekregen, voor haar deed ontstaan, niet dadelijk oplossen. Allen\nwaren vroolijk, slechts Kitty niet, en dat kwelde haar.\n\n"Waarvoor heb je dat alles toch gekocht?" vroeg de vorstin haar man\nlachende en reikte hem een kop koffie toe.\n\n"Nu, als men zoo ronddrentelt en toevallig in de nabijheid van een\nwinkel komt, dan wordt men aangeroepen om iets te koopen.\n\n"Doorluchtigheid! Excellentie! Doorluchtigheid!" Nu, als zij\nDoorluchtigheid zeggen, dan kan men toch niet anders: tien thaler\nzijn weg eer men \'t weet."\n\n"Dat komt slechts door de verveling," meende de vorstin.\n\n"Zeker, de verveling! Zulk een verveling, moedertje, dat men niet\nmeer weet, wat men doen zal."\n\n"Hoe kan men zich hier nog vervelen, vorst?" vroeg Maria Eugenjewna. Er\nis toch zooveel belangwekkends in Duitschland."\n\n"Ja, al dat belangwekkende ken ik al. Ik ken de pruimensoep, de\nerwtenworst ken ik, alles ken ik."\n\n"Neen, zeg, wat je wilt; maar de Duitsche inrichtingen zijn\ninterressant," zeide de overste.\n\n"Wat is er interressants? Allen zijn tevreden als de koperen\ngroschen. Zij hebben allen wat zij wenschen. Moet ik daarom tevreden\nzijn? Ik heb niet wat ik wensch en ik weet slechts, dat ik zelf mijn\nlaarzen uittrekken en ze zelf achter de deur zetten moet. \'s Morgens\nstaat men vroeg op, kleedt zich dadelijk aan, gaat naar de zitkamer\nen krijgt wat slechte thee te drinken. Dan is het toch te huis geheel\nanders. Men wordt wakker op zijn gemak en men heeft geen haast: men\nergert zich over een of ander, men bromt een beetje, bezint zich dan\neerst ordentelijk, overlegt alles rijpelijk en men overijlt zich niet!"\n\n"Tijd is geld! Dat vergeet u," zeide de overste.\n\n"Welke tijd? Er zijn tijden, waarvan men een geheele maand voor een\nhalven roebel zou geven, en er zijn zulke, waarvan een half uur met\ngeen geld te betalen is. Is dat niet zoo, Kathinka? Waarom zie jij\ner uit, alsof je de verveling beet heeft?"\n\n"Ik? Volstrekt niet, papa."\n\n"Ik moet naar huis," zeide Warenka en stond op. Zij nam afscheid en\nging in huis om haar hoed te halen.\n\nKitty volgde haar. Zelfs Warenka kwam haar nu anders voor. Zij\nwas geen slechtere, maar een andere, dan zij zich tot hiertoe had\nvoorgesteld. Met de aankomst haars vaders had zich de geheele wereld,\nwaarin zij tot hiertoe geleefd had veranderd. Zij kon haar eigen\nervaringen niet verloochenen, maar zij besefte, dat zij zich in\nzich zelf had bedrogen, toen zij meende datgene te kunnen zijn en\nworden, wat zij wilde. Zij kwam tot het besef, hoe zwaar het was,\nzich zonder geveinsdheid en pronkerij op de hoogte te handhaven,\nwaartoe zij getracht had zich te verheffen; het kwam haar nu voor,\ndat deze wereld van kommer, van zieken en stervenden, waarin zij hier\ngeleefd had, beangstigend en nederdrukkend was; en de inspanning,\ndie zij had aangewend om die wereld lief te hebben, kwam haar nu\nkwellend en pijnlijk voor; zij verlangde van hier weg te komen,\nop reis te zijn, snel voorwaarts in de frissche lucht, terug naar\nRusland, naar Klekotok, waarheen ook Dolly met haar kinderen, zooals\nzij uit haar brieven wist, was verhuisd.\n\nSlechts haar liefde voor Warenka was niet verzwakt geworden. Toen\nzij van elkander afscheid namen, drong Kitty haar, haar in Rusland\nte bezoeken.\n\n"Ik zal komen, als je getrouwd zijt." zeide Warenka.\n\n"Ik zal nooit trouwen."\n\n"Nu, dan kom ik ook nooit."\n\n"Nu goed, dan zal ik trouwen, alleen opdat gij komt," antwoordde Kitty.\n\nDe voorspelling van den dokter was vervuld; Kitty keerde geheel\ngenezen terug. Zij was niet meer zoo zorgeloos en vroolijk als te\nvoren, maar zij was kalm en rustig. De Moskousche kommer en smart\nwas voor haar een bloote herinnering geworden.\n\n\n\n\n\nVI.\n\n\nStipan Arkadiewitsch Oblonsky was naar Petersburg afgereisd\nen vertoefde daar nu om de plichten te vervuilen, die voor alle\nstaatsbeambten van zelf spreken, maar voor anderen onbegrijpelijk zijn,\nen zonder welker vervulling het onmogelijk is ambtenaar te wezen,\nnamelijk zich bij het ministerie in herinnering te houden. Terwijl\nhij tot vervulling van dezen plicht, waarvoor hij al het geld uit\nhet huis had medegenomen, zijn tijd lustig bij de wedrennen en in\ndo zomercafe\'s doorbracht, verhuisde Dolly met de kinderen naar hun\nlandgoed om de uitgaven zooveel mogelijk te beperken. Hun landgoed\nKlekotok, dat zij als huwelijksgift had medegekregen, hetzelfde welks\nhoutgewas in het voorjaar was verkocht, lag ongeveer vijftig werst\nvan Lewins Pokrowskaja verwijderd.\n\nHet groote heerenhuis van Klekotok was reeds jaren geleden afgebrand en\nde oude graat had daarvoor het bij de boerderij behoorend gebouw laten\nvergrooten en tot woonhuis inrichten. Voor twintig jaren had het Dolly\ndoelmatig en ruim toegeschenen, maar nu was het oud en vervallen. Toen\nStipan in het voorjaar daarheen was gegaan om het bosch te verkoopen,\nhad Dolly hem gedrongen het huis eens op te nemen en de noodige\nherstellingen te laten doen. Hij was, zooals alle schuldige mannen,\ngaarne bereid zijn vrouw alle gemakken te verschaffen en had het\nhuis onderzocht en maatregelen voor alle naar zijn oordeel noodige\nverbeteringen genomen. Volgens zijn meening was het noodig geweest\nnieuwe meubels te laten komen, gordijnen op te hangen, den tuin te\nlaten in orde brengen, een kleine brug over den vijver te bouwen en\nbloemen te planten. Maar andere, zeer noodige dingen, welker gemis\nlater Dolly soms wanhopig maakte, had hij voorbij gezien. Hoezeer\nStipan zich moeite gaf een zorgzaam vader en echtgenoot te zijn,\nkon hij zich toch ook gedurig weer niet herinneren, dat hij vrouw\nen kinderen had. Hij had de eigenschappen van een jonkman en deze\nregelden zijn doen en laten. Bij zijn terugkomst te Moskou had\nhij zijn vrouw met trots verzekerd, dat alles voor haar ontvangst\ngereed was, dat het huis op een pronkkastje zou gelijken en hij\nzelf kon haar nu aanraden naar buiten te verhuizen. Het vertrek\nzijner vrouw was hem in alle opzichten aangenaam. Het leven op het\nland zou voor de kinderen gezonder en ook veel goedkooper zijn, en\nhij zelf--vrijer. Darja Alexandrowna van haar zijde achtte ook het\nverblijf op het land voor de kinderen noodig, vooral voor het meisje,\ndat na het roodvonk nog steeds niet geheel was geworden zooals zij\nzijn moest, en dan ook om de eeuwige kleine uitgaven aan schoenmaker,\nkleermaker, slachter en vischkooper wat te beperken. Buitendien was\nhaar de gedachte aan het land ook aangenaam, omdat zij hoopte Kitty,\ndie in den zomer van de badplaats zou terugkeeren, daar bij zich te\nzien. Kitty schreef haar, dat niets zoo aanlokkelijk voor haar was,\nals den zomer met Dolly en de kinderen te Klekotok, dat voor haar\nzoo rijk aan herinneringen uit de jeugd was, door te brengen.\n\nDe eerste tijd van haar verblijf op het land was voor Dolly zeer\nzwaar. Van haar kindsheid af was haar de voorstelling bijgebleven,\ndat het land een toevluchtsoord voor alle stadsonaangenaamheden was\nen dat het leven daar wel niet druk en elegant, maar daarvoor ook\ngoedkoop en ongedwongen was; men had daar alles zelf, alles was er\ndus goedkoop en het was er--dit was de hoofdzaak--voor de kinderen\ngezond. Maar nu, na haar aankomst, bevond zij, dat ook hier alles\ngeheel anders was, dan zij het zich had voorgesteld.\n\nDen dag na haar aankomst regende het sterk en in den nacht begon het\nop den corridor en in de kinderkamer erg te lekken, zoodat zij de\nbedden in het salon moest brengen. Ook ontbrak er een meid om voor\nhet dienstpersoneel te koken. Van negen koeien in den stal waren er\neenige, zooals de koemeid zeide, drachtig en stonden derhalve droog,\nde andere hadden pas gekalfd, weder andere waren oud--zoodat niet eens\ngenoeg boter en melk voor de kinderen aanwezig was. Eieren waren er\nook niet en kippen niet te koop. Slechts eenige oude, loodkleurige,\nmagere hanen konden geslacht en gekookt worden. Ook aan vrouwelijke\nbediening ontbrak het; allen waren bij de aardappels bezig. Uitrijden\nkon men ook niet, want het eene paard was kolderig en sloeg den dissel\nin stukken. Aan baden was niet te denken, want de geheele oever der\nrivier was door het vee vertrapt en aan de zijde van den weg open en\nzichtbaar. Men kon niet eens gaan wandelen, want het vee kwam door\nde gebroken heining in den tuin en daarbij was een vreeselijke stier,\ndie brulde en derhalve ook wel stooten zou. Kleerkasten waren er niet;\ndie er bestonden kon men niet sluiten of sprongen, zoodra men ze\nvoorbij ging, van zelf weer open. Kookpotten waren er niet te vinden,\nin de waschkeuken was geen ketel en in de mangelkamer geen strijktafel.\n\nIn plaats van de verwachte rust en ontspanning, vond Dolly eene\nvolgens haar begrippen verschrikkelijke ellende en geraakte bijna\nin vertwijfeling. Zij spande al haar krachten in gevoelde echter de\ngeheele hopeloosheid van haar toestand en moest zich geweld aandoen\nom de opwellende tranen te weerhouden. De opzichter, een voormalig\nwachtmeester, dien Stipan wegens zijn schoon en waardig voorkomen uit\nzijn vroegere betrekking als portier hierheen had verplaatst, trok\nzich Darja Alexandrowna\'s leed volstrekt niet aan; hij zeide slechts\neerbiedig: "Bij dit afschuwelijk volk is alles mogelijk!" Hij zelf\nechter hielp haar in geen enkel opzicht. Haar toestand scheen haar\nderhalve hopeloos toe. Maar ook in het huis der Oblonsky\'s bevond zich\neen anders weinig in het oog vallende, maar in hoogen graad nuttige en\ngewichtige persoon, namelijk Maria Filimonawna. Zij stelde de barina\ngerust, verzekerde, dat alles terecht zou komen, en zonder zich te\noverijlen of op te winden, sloeg zij de handen aan het werk. Zij\nmaakte kennis met de vrouw van den opzichter en zat reeds denzelfden\ndag met haar en den opzichter onder den acaciaboom en raadpleegde\nmet haar onder een kop thee. Weldra vormde zich onder de acacia\nonder de leiding van Maria Filimonowna een club, die uit de vrouw\ndes opzichters, den dorpsoudste en den landhuishoudkundige bestond,\nen deze club ruimde allengs alle bezwaren in het leven der barina\nuit den weg. Binnen een week was alles dan ook al geschikt. Het dak\nwas hersteld, een kookvrouw werd in de peettante van den dorpsoudste\ngevonden, kippen werden gekocht, de koeien begonnen melk te geven,\nde tuin werd ingesloten, de kasten werden van haakjes voorzien en\ngingen niet meer van zelf open, een behoorlijke strijkplank lag in\nde mangelkamer op een stoelleuning in de commode en het rook er,\nzooals het behoorde, naar het strijken.\n\n"Nu heeft u alles en u wilde reeds wanhopen," zeide Maria Filimonowna\nen wees op de strijkplank. Er wordt zelfs een uit stroo gevlochten\nbadhuisje gebouwd. Lili liet men het eerst baden. En nu begon, ofschoon\nvooreerst bij gedeelten, haar verwachting van een, zoo ook al niet\nonbezorgd, dan toch behagelijk landleven zich te verwezenlijken. Met\nzes kinderen kon het voor Darja Alexandrowna niet zonder zorgen\nzijn. Nu was het eene ziek, dan moest men hetzelfde van een ander\nvreezen; vandaag scheelde het derde wat, morgen het vierde en het\nvijfde toonde een boozen aard en zoo verder. Zelden was er een\nkorte, rustige periode. Maar al deze zorgen, al deze onrust waren\nhet eenig mogelijke geluk voor Dolly. Had zij deze niet gehad, dan\nwas zij alleen gebleven met de gedachte aan haar echtgenoot, die haar\nniet beminde. Maar hoe zwaar der moeder ook deze gestadige angst en\nbezorgdheid over haar kinderen viel, deze kinderen zelf vergoedden haar\ndoor allerlei kleine genoegens haar zorgen. Deze genoegens waren zoo\nonmerkbaar als het goudstof in het zand der rivier, en in de eerste\noogenblikken zag zij niets als slechts den kommer, slechts het zand;\nmaar er waren ook nog oogenblikken voor haar, dat zij niets zag dan\nslechts de genoegens, slechts het goud.\n\n\n\n\n\nVII.\n\n\nTegen het einde van Mei ontving zij een antwoord van haar man op haar\nklachten wegens al wat op het landgoed ontbrak. Hij maakte allerlei\nverontschuldigingen en beloofde, zoodra het hem mogelijk was over te\nkomen. Maar deze mogelijkheid scheen voor hem niet te willen aanbreken,\nwant nog in Juni was Dolly alleen op het land.\n\nOp een Zondag, den dag van den heiligen Petrus, reed zij naar de\nkerk om haar kinderen het heilig avondmaal te laten geven. Zij had\nreeds eenige dagen te voren overwogen, hoe zij de kinderen bij die\ngelegenheid zou kleeden. De kleedingsstukken waren genaaid, gekeerd\nen gewasschen, de zoomen en vouwen uitgelegd, de knoopen vastgehecht,\nde strikken terecht gestoken. \'s Morgens ten negen ure,--zij had\nden pope verzocht het begin van den kerkdienst tot dat oogenblik\nuit te stellen--stonden de feestelijk gekleede kinderen van vreugde\nstralend op het voorplein voor de kales en wachtten op hun moeder. In\nplaats van het statig ros, had men op raad van Maria Filimonowna den\nbruine van den opzichter voorgespannen, en eindelijk verscheen Darja\nAlexandrowna in een wit mousselinen kleed en nam plaats in het rijtuig.\n\nZij had zich zorgvuldig gefriseerd en gekleed. Vroeger was zij\nnauwlettend op haar toilet om haar zelfs wil, om er goed uit te\nzien en te behagen; toen, hoe ouder zij werd, stelde zij steeds\nminder belang in sierlijke kleeding; zij bespeurde slechts, hoeveel\nonbevalliger zij was geworden. Nu echter kleedde zij zich weer met\ngenoegen en met zorg. Zij deed het nu niet meer om haar zelfswil en\nniet om haar schoonheid, maar om als moeder harer bevallige kinderen\nden totalen indruk niet te bederven. En toen zij zich de laatste maal\nin den spiegel had beschouwd, was zij met zich zelf tevreden. Zij\nwas schoon, niet zooals vroeger op de bals, maar schoon genoeg voor\nhet doel, dat zij nu voor oogen had.\n\nIn de kerk was niemand buiten de boeren en hun vrouwen. Maar\nhet scheen Dolly toe, alsof zij met de kinderen een algemeene\nbewondering verwekte. De kinderen waren niet slechts schoon, maar\ngedroegen zich ook aardig. Wel stond Alescha (uitspraak Aleosja)\nnooit stil, maar draaide altijd heen en weer, doch hij was toch een\nallerliefste jongen. Tania stond daar als een volwassene en zag naar\nde kleintjes. Maar de jongste, Lili, was in haar naive bewondering\nvan alles wat zij zag verrukkelijk en het was moeielijk niet te lachen\nals zij na ontvangst van het avondmaal zeide:\n\n\t\t"Please some more."\n\nTe huis ging ook alles goed. Alleen begon Grischa te fluiten onder het\nontbijt en, wat nog erger was, hij wilde de Engelsche gouvernante niet\ngehoorzamen, toen deze het hem verbood. Daarom kreeg hij niets van de\nzoete koek. Als Dolly te huis was geweest, zou zij op dezen dag zulk\neen straf niet hebben toegelaten; maar zij moest het eenmaal door de\nEngelsche vastgestelde billijken. Daardoor werd de algemeene vreugde\nwat verstoord. Grischa weende en zeide, dat Nicolinko ook had gefloten\nen dien had men niet gestraft; hij weende ook niet om de koek, dat kon\nhem niet schelen, maar omdat men tegen hem onrechtvaardig was. Dat\nwas nu al te treurig en Dolly besloot, nadat zij met de Engelsche\noverlegd had, Grischa te vergeven en ging derhalve naar hem toe.\n\nToen zij echter de zaal binnen trad, aanschouwde zij een tafereel,\ndat haar hart met blijdschap vervulde en haar de tranen in de oogen\ndeed komen. De kleine misdadiger zat daar op een vensterbank en naast\nhem stond Tania met een bord. Onder voorwendsel, voor haar poppen\neen diner te willen aanrichten, had zij van de gouvernante verlof\ngevraagd haar portie koek mede naar de kinderkamer te mogen nemen;\nmaar zij bracht de koek dadelijk naar haar broeder. Deze, nog steeds\nvoortgaande te weenen en over de onrechtvaardigheid te klagen, at de\nkoek en zeide snikkend:\n\n"Eet jij ook. Laten we samen eten ... samen ..."\n\nEerst had het medelijden met haar broeder, toen het bewustzijn harer\ngoede daad op Tania gewerkt en tranen stonden in haar oogen, maar\nzij zeide niets en at haar gedeelte op.\n\nToen zij hun moeder zagen, waren zij eerst zeer verschrikt, maar toen\nzij haar oplettender aankeken, bemerkten zij, dat zij goed hadden\ngehandeld, en begonnen te lachen en met den mond vol koekjes wischten\nzij zich met de handen de lippen af en besmeerden hun van tranen en\ningelegde vruchten blinkende gezichten.\n\n"O hemel! Het nieuwe witte kleed! Tania! Grischa!" riep de moeder uit\nen beijverde zich het kleedje te redden. Maar zij lachte met tranen\nin de oogen.\n\nDe nieuwe kleederen werden uitgetrokken, de meisjes moesten weer\nhaar daagsche blouses en de jongens hun gewonen kielen aantrekken;\ntoen werd de laneika aangespannen--tot spijt van den opzichter weer\nmet den bruine--om eerst naar het bosch te rijden om paddestoelen\nte zoeken en dan naar het badhuisje. Het was niet gemakkelijk, op\nalle kinderen tegelijk acht te geven, onder allen de orde te bewaren\nen aan alle kousen, broekjes en schoenen te denken, alle banden los\nte maken en weer toe te binden; maar voor Darja Alexandrowna was er\ngeen grooter genot, dan zoo met haar kleintjes te samen te baden,\nal die kleine dikke beentjes vast te houden om ze de kousjes af te\ntrekken, dan deze naakte lichaampjes op den arm te nemen, in het water\nte dompelen, hun vroolijk en verschrikt gescheeuw te hooren en deze\nnaar adem hijgende, plassende cherubims met hun wijd geopende oogen\nen angstige en vroolijke gezichten te aanschouwen.\n\n\n\n\n\nVIII.\n\n\nOmringd van haar kinderen met natte hoofdjes en zelf met een doek om\nhet hoofd gebonden, naderde Dolly haar huis, toen de koetsier zich\nomkeerde en zeide: "Daar komt een heer aan. Ik geloof, dat het de heer\nvan Pokrowskaja is." Dolly zag naar buiten en was zeer verheugd, toen\nzij Lewins haar zoo welbekende gestalte met grijzen hoed en jas haar te\ngemoet zag komen. Zag zij hem altijd gaarne komen, van daag bizonder,\nomdat zij hem nu in haar vollen roem en glorie ontmoette. Niemand\nkon beter dan Lewin haar rijkdom begrijpen en datgene, waarin deze\nrijkdom bestond.\n\n"U zit daar als een klokhen, Darja Alexandrowna."\n\n"O, hoe blijde ben ik," zeide zij en reikte hem de hand.\n\n"Zoo, ge verheugt u en hebt mij toch uw komst niet laten weten. Van\nStiwa ontving ik een briefje, dat ge hier zijt."\n\n"Van Stiwa?" vroeg Dolly verwonderd.\n\n"Ja, hij schrijft mij, dat u reeds hier zijt, en meent dat ge mij wel\nzult toestaan, hem een dienst te bewijzen," antwoordde Lewin. Maar\nnauwelijks had hij dat gezegd, of hij brak verlegen zijn rede af\nen ging zwijgend naast de laneika voort, terwijl hij nu en dan een\nblad van de linden aftrok en met de tanden in stukken beet. Hij werd\nverlegen door de gedachte, dat de hulp van een vreemde in een zaak,\ndie anders de man placht te bezorgen, niet aangenaam zou zijn. De\nhandeling van haar man beviel haar ook inderdaad niet, en zij begreep\nLewin dadelijk. Juist om dit fijn gevoel hield Dolly van hem.\n\n"Ik heb het zoo verstaan," ging Lewin voort, "dat u mij wellicht\nwenschte te zien en heb mij daarover zeer verheugd. Mij dunkt, er moet\nu, een huisvrouw uit de stad, hier veel ruw en wild voorkomen. Als\nu iets noodig heeft, gelief dan over mij te beschikken."\n\n"O, neen, ik dank u," antwoordde Dolly. "In het begin haperde er wel\neen en ander, maar nu hebben we alles behoorlijk ingericht. Wil u\nniet instappen? Wij kunnen wel wat dichter bijeen gaan zitten."\n\n"Neen, ik dank u, ik ga liever te voet. Kinderen, wie van jelui gaat\nmede. Wij willen met de paarden om het hardst loopen."\n\nHoewel nu de kinderen Lewin maar weinig kenden, toonden zij toch\ntegenover hem niet die eigenaardige verlegenheid, die hen anders zoo\ndikwijls tegenover volwassenen beving, als deze veinsden. Het spelen\nvan een rol, dat ook den schrandersten en meest scherpzienden man\nvermag te misleiden, wordt veelal door het eenvoudigst kind dadelijk\ndoorzien en dan keert het zich af. Welke gebreken Lewin ook mochten\naankleven, van geveinsdheid was bij hem geen spoor, en derhalve\nbetoonden de kinderen hem ook dadelijk dezelfde vriendschap, die zij\nin het gelaat hunner moeder bespeurden. Op zijn uitnoodiging sprongen\nde oudsten uit het rijtuig en liepen met hem zoo vertrouwelijk voort\nals met hun moeder. Ook Lili wilde bij hem zijn en de moeder reikte\nze hem toe. Hij zette ze op zijn schouder en liep met haar voort.\n\n"Wees gerust," riep hij, Dolly vroolijk toelachend, "ik zal haar niet\nlaten vallen."\n\nHier op het land, in tegenwoordigheid van de hem zoo sympathische\nDolly en in het midden der kinderen, geraakte Lewin in die\nkinderlijk vergenoegde luim, waarvoor hij zich dikwijls schaamde\nen die hij zorgvuldig voor vreemde oogen verloochende. Maar juist\nom deze gemoedsstemming hield Dolly veel van hem. Hij speelde met\nde kinderen, als huns gelijke, hij leerde hen gymnastische toeren,\nliet miss Gull om zijn slecht Engelsch lachen en vertelde Dolly van\nzijn oeconomische bezigheden.\n\nDes namiddags, toen zij beiden alleen op het balkon zaten, bracht\nDolly het gesprek op Kitty.\n\n"Kitty komt hierheen en zal den zomer bij ons doorbrengen."\n\n"Inderdaad?" vroeg hij, en een licht rood kleurde zijn gelaat. Maar\ntegelijk, om dit gesprek te vermijden, ging hij voort: "Ik zal u dus\ntwee koeien zenden, en als het u goed is, betaalt u me daarvoor vijf\nroebels in de maand...."\n\n"Och neen, ik dank u. Wij kunnen thans zoo tamelijk toekomen."\n\n"Nu, dan wil ik uw koeien eens gaan zien en regelen, hoe zij gevoederd\nmoeten worden. Van de voedering hangt alles af." En slechts om\nhet gesprek af te leiden, zette hij haar nu de geheele theorie der\nmelkerij uiteen, waarbij de koe slechts voorkwam als een soort van\nmachine om het voeder te verwerken en winstgevend te maken.\n\nHoewel hij van deze dingen sprak, wenschte hij toch vurig iets van\nKitty te vernemen, maar hij vreesde, daardoor de rust, die nu zijn\ndeel was geworden, weer te verliezen.\n\n"Ja, maar bij dit alles behoort toezicht, en wie zal dit\nhouden?" antwoordde Dolly moedeloos.\n\nZij had nu haar huishouding door Marie Filimonowna in zulk een\ntoestand gebracht, dat zij er niets aan wenschte te veranderen;\nen, om de waarheid te zeggen, stelde zij ook in Lewins kennis der\nlandhuishoudkunde geen volkomen vertrouwen. Zijn uiteenzetting dat de\nkoe slechts een machine om melk te winnen was, scheen haar verdacht\nen zijn redeneeren over de verschillende soorten van voeder begreep\nzij niet, terwijl zij Marie\'s handelwijze om de bruine en de zwarte\nkoe wat meer te eten te geven duidelijk, eenvoudig en van goed gevolg\nhad bevonden. En wat de hoofdzaak was: zij wilde nu van Kitty spreken.\n\n"Kitty schrijft, dat zij naar niets zoozeer verlangt, als naar\neenzaamheid en rust."\n\n"Is het met haar gezondheid beter geworden?" vroeg Lewin opgewonden.\n\n"Goddank! zij is geheel hersteld. Ik geloofde het ook niet, dat zij\ndoor een borstkwaal was aangetast."\n\n"O, dat verheugt mij zeer," antwoordde Lewin en, zooals het Dolly\ntoescheen, vertoonde zich terwijl hij dat zeide en haar daarop zwijgend\naanzag, op zijn gelaat iets van roerende hulpeloosheid.\n\n"Hoor eens, Constantin Dimitritsch," zeide zij met haar goedhartig,\neen weinig ironisch lachje: "Waarom zijt gij boos op Kitty?"\n\n"Ik? Ik ben niet boos," antwoordde Lewin.\n\n"Ja wel, gij zijt boos op haar. Waarom hebt ge ons bij uw laatste\naanwezigheid te Moskou niet bezocht."\n\n"Darja Alexandrowna," antwoordde hij en werd rood tot over de ooren,\n"ik verwonder mij, dat u, die zoo goed zijt, geen leedwezen over mij\ngevoelt, daar u toch weet...."\n\n"Wat weet ik?"\n\n"Dat ik haar hand gevraagd heb en afgewezen ben geworden," zeide Lewin,\nen al de teederheid voor Kitty, die hem zoo even nog had vervuld,\nweek uit zijn ziel voor het bitter gevoel van die beleediging.\n\n"Waarom dacht ge, dat ik dat wist?"\n\n"Omdat allen het weten...."\n\n"Dan vergist ge u zeer. Ik heb er niets van geweten, hoewel ik zoo\niets vermoedde."\n\n"Nu, dan weet u het thans."\n\n"Ik wist slechts dit eene, dat er iets was, dat haar vreeselijk kwelde,\nen dat zij mij verzocht heeft er niet over te spreken. En als zij\nhet mij niet gezegd heeft, dan heeft zij het ook aan niemand anders\ngezegd. Wat is dan tusschen ulieden voorgevallen? Zeg het mij."\n\n"Ik heb het u al gezegd."\n\n"Wanneer is dat gebeurd?"\n\n"Toen ik de laatste maal bij u was."\n\n"Weet gij, wat ik u zeggen wil? Ik heb diep medelijden met haar. Gij,\ngij lijdt slechts door beleedigden trots...."\n\n"Wellicht," zeide Lewin, "maar...."\n\nZij viel hem in de rede: "Maar met haar, arm meisje, heb ik diep\nmedelijden. Nu begrijp ik alles."\n\n"Nu, Darja Alexandrowna, verontschuldig mij," sprak hij en stond op:\n"Vaarwel. Tot weerziens."\n\n"Neen, wacht nog!" antwoordde zij en hield met haar magere hand zijn\narm vast. "Wacht nog. Ga zitten."\n\n"Ja, maar ik bid u, spreken wij daar niet meer over," zeide hij en\nging weer zitten; daarbij gevoelde hij iets zonderlings in zijn hart,\nalsof daarin een doode verrees, namelijk de zooals hij meende lang\nbegraven hoop.\n\n"Als ik niet van u hield," zeide Dolly en de tranen drongen haar in\nde oogen, "als ik u niet kende, zooals ik u ken...."\n\nDe herleefde doode bewoog zich sterker in Lewin en nam geheel zijn\nhart gevangen.\n\n"Ja, nu begrijp ik alles," hernam Dolly, "gij kunt dat niet begrijpen;\nde mannen, die naar welgevallen kiezen en uitzoeken kunnen, zijn\naltijd volkomen zeker, wie zij beminnen. Maar een jong meisje, dat\nwachten en afwachten moet, een jong meisje met haar jonkvrouwelijke\nzedigheid, dat u mannen slechts van verre ziet, schat niet alles naar\nzijn waarde. Een jong meisje kan zulke gewaarwordingen en gevoelens\nhebben, dat zij de ware beteekenis daarvan niet weet...."\n\n"Dat is toch niet geheel zooals het behoort."\n\n"Dit maakt geen verschil, het is eenmaal zoo. Gijlieden doet een\naanzoek, als ge omtrent uw neiging tot klaarheid en zekerheid zijt\ngekomen, maar een meisje kan niet vragen en kiezen. Zij moet kiezen\nen kan het soms nog niet, zij kan slechts ja of neen zeggen."\n\n"Zoo koos zij tusschen mij en Wronsky!" dacht Lewin, en het tot leven\nontwaakte lichaam zonk weer dood terug en drukte kwellend zijn hart.\n\n"Darja Alexandrowna," zeide hij, "zoo kiest men wel een kleed of\nwat anders, maar met de liefde.... De keus is eenmaal gedaan--des te\nbeter.--Een herhaling kan niet zijn...."\n\n"O, die trots! die trots!" zeide Dolly, alsof zij hem verachtte om de\nkleinheid van dat gevoel. "Destijds, toen ge uw aanzoek deedt, was\nzij juist in een toestand, dat zij geen antwoord kon geven; zij kon\nnog niet kiezen tusschen u en Wronsky; dezen zag zij toen dagelijks,\nmaar u had zij in langen tijd niet gezien. Voorzeker, ware zij ouder\ngeweest, dan was zulk een twijfel niet mogelijk geworden. Ik zou in\nhaar plaats niet geaarzeld hebben. Hij was mij altijd onaangenaam,\nen het heeft dan nu ook een einde genomen."\n\nLewin riep zich Kitty\'s antwoord voor den geest. Zij had gezegd:\n"Neen, dat kan niet zijn...."\n\n"Darja Alexandrowna," zeide hij koel, "ik weet uw vertrouwen in\nmij hoog te waardeeren, maar ik geloof, dat u zich vergist. Ik mag\ngelijk of ongelijk hebben, maar deze trots, dien u zoo afkeurt, maakt,\ndat elke gedachte aan Catharina Alexandrowna voor mij onmogelijk is."\n\n"Laat ik u nog dit eene zeggen: gij begrijpt, ik spreek van mijn\nzuster, die ik lief heb, alsof zij mijn kind was. Ik zeg niet, dat\nzij u bemint; ik wilde maar zeggen, dat haar afwijzend woord van\ntoenmaals volstrekt niets beteekent."\n\n"Dat weet ik niet," zeide Lewin en stond op: "Indien u wist, welke\nsmart u mij veroorzaakt! Het is, alsof iemand een kind is afgestorven\nen men hem dan zegt: \'Het had kunnen blijven leven, het had zoo en zoo\nkunnen worden en gij zoudt er uw vreugde aan beleefd hebben....\' En\ntoch is het dood, dood, dood."\n\n"Wat zijt ge dwaas!" zeide Dolly en lachte treurig in weerwil van\nLewins opgewondenheid; nadenkend liet zij toen volgen: "Maar nu begrijp\nik meer en meer.... Ge zult dus niet hier komen, als Kitty er is?"\n\n"Neen, ik zal niet komen. \'t Spreekt van zelf dat ik Catharina\nAlexandrowna niet geheel zal vermijden, maar waar ik kan, zal ik haar\nvan mijn aanwezigheid bevrijden."\n\n"Wezenlijk, dat is zeer dwaas en komiek," hernam Dolly, hem met een\nuitdrukking van zachte genegenheid aanziende; "\'t zij dan zoo! wij\nhebben er niet van gesproken!--Wat wil je, Tania?" wendde zij zich\nin het Fransch tot haar dochtertje, dat op dat oogenblik binnen kwam.\n\n"Waar is mijn schoffel, mama?"\n\n"Ik heb je in het Fransch aangesproken."\n\nHet kind wilde haar antwoorden, maar was vergeten, hoe een schoffel\nin het Fransch genoemd werd. De moeder moest het haar zeggen, en toen\nzeide zij haar dan ook, waar de schoffel was te vinden.\n\nNu scheen Lewin alles in Dolly\'s huis en aan haar kinderen lang\nzoo aantrekkelijk niet meer als te voren: "En waarom spreekt\nzij Fransch met haar kinderen?" dacht hij. "Hoe onnatuurlijk en\ngemaakt! En de kinderen gevoelen dat. Dit Fransch berooft hen van hun\nongedwongenheid." Hij wist niet, dat Dolly dat reeds twintig maal\ntot zich zelf gezegd had, maar in weerwil van en ten koste van de\nongedwongenheid achtte zij het noodig, haar kinderen op deze wijze\nte onderrichten.\n\n"Waarom wilt ge nu al weg? Blijf toch nog wat."\n\nLewin bleef nog tot het theedrinken; maar zijn vroolijke luim was\nverdwenen en hij gevoelde zich ontstemd.\n\nNa de thee was Lewin naar de voorkamer gegaan om te bevelen, dat zijn\npaarden werden aangespannen. Toen hij terug kwam, vond hij Dolly met\nopgewonden, verstoord gelaat en met tranen in de oogen. In zijn korte\nafwezigheid was iets voorgevallen, dat Dolly\'s vreugde en al haar trots\nop haar kinderen geheel verstoorde. Grischa en Tania hadden om een bal\nelkander geslagen. Dolly was op het geschreeuw naar buiten geloopen\nen had hen in een verschrikkelijken toestand gevonden. Tania hield\nGrischa bij het haar, maar deze, met het gezicht door woede ontsteld,\nsloeg met de vuisten op haar los, waar hij ze maar trof. Toen was het\nDolly, of iets in haar hart scheurde; alsof een schaduw op haar leven\nviel, en zij ondervond, dat deze kinderen, waarop zij zoo trotsch was,\nniet slechts heel gewone, neen, slechte, slecht opgevoede kinderen\nwaren, booze kinderen vol grofheid en ruwen hartstocht. Zij kon\nover niets anders meer denken of spreken en moest Lewin haar leed\nklagen. Lewin zag, dat zij zich ongelukkig gevoelde en beijverde\nzich haar te troosten, terwijl hij zeide, dat deze vechtpartij niets\nslechts bewees en dat alle kinderen elkander wel eens sloegen. Maar\nterwijl hij zoo sprak, dacht hij: "Nu, ik zou mijn kinderen Fransch\nmet mij laten spreken! Ik zou wel oppassen. Ik zou zulke kinderen\nniet hebben! Men moet ze niet bederven, ze niet verwennen, dan zijn en\nblijven ze lief en goed. Neen, ik zou zulke kinderen niet hebben!" Toen\nnam hij afscheid; zij trachtte hem niet meer te houden en hij reed weg.\n\n\n\n\n\nIX.\n\n\nTegen het midden van Juli kwam de dorpsoudste van het goed zijner\nzuster, dat ongeveer twintig werst van Pekrowskaja lag, naar Lewin met\neen bericht omtrent den hooioogst van dit jaar. De daar gelegen weiden\nwaren het meest rentegevend gedeelte der bezitting en waren voor een\nderde van het gewas aan de boeren verpacht. Nu kwam de dorpsoudste\nom te berichten, dat men uit vrees voor regen het hooi al opgetast\nen verdeeld had en dat voor het heerschap als zijn aandeel elf oppers\nwaren afgezonderd. Uit de onnauwkeurige opgaaf op Lewins vraag, hoeveel\nhooi de grootste weide had opgeleverd, en uit de voorbarigheid der\nboeren, die zonder tijdige kennisgeving den oogst reeds gedeeld hadden,\nleidde Lewin af, dat het daarbij wellicht niet recht was toegegaan, en\ndaarom besloot hij, zelf er heen te rijden om de zaak te onderzoeken.\n\nTegen den middag kwam hij aan. Hij stalde zijn paard bij zijn goeden\nvriend, den boer Parmenitsch, die met de minne van zijn broeder was\ngetrouwd. Toen zocht hij den oude op zijn hoeve op, wenschende van\nhem iets van den hooioogst te vernemen. De anders praatzieke oude\nontving Lewin vriendelijk, maar beantwoordde zijn vragen over het\nhooi ontwijkend en terughoudend. Dit bevestigde Lewins verdenking\nnog meer. Hij begaf zich derhalve naar de weiden en nam de oppers in\noogenschouw. Elke opper kon onmogelijk vijftig voer bevatten, en om nu\nde boeren te ontmaskeren, liet Lewin een opper opladen en in de schuur\nrijden. Uit dezen opper kwamen maar twee en dertig voer. In weerwil\nvan de verzekering van den dorpsoudste, dat alles op godvruchtige\nen eerlijke wijze was verdeeld en dat het hooi in de oppers moest\nzijn ingekrompen, verklaarde Lewin nu beslist, te meer daar het hooi\nzonder zijn voorkennis was verdeeld, dat hij zulke oppers niet voor\nvijftig voer aannam. Na langen strijd werd besloten, dat de boeren de\nelf oppers voor hun deel zouden nemen, terwijl het aandeel voor het\nheerschap opnieuw afgezonderd zou worden. Deze onderhandeling en de\nverdeeling van het hooi duurden tot over den namiddag. Nu liet Lewin\nhet verder opzicht aan zijn klerk over en klom zelf op een hooiwagen\nom de drukke bezigheid van het volk op de weiden aan te zien.\n\nHet laatste voer was geladen en zij reden er mede den weg op. De\nvrouwen gingen, met de harken op den schouder, achter den wagen;\nde heldere kleuren harer doeken staken in het oog en haar vroolijke\nstemmen klonken luidruchtig. Een ruwe, ongeoefende, maar bizonder\nzuivere en krachtige vrouwenstem hief een lied aan, zong tot aan het\nrefrein en toen vielen tegelijk een half honderd verschillende grove\nen fijne, zwakke en sterke stemmen in, en het scheen Lewin toe, alsof\nook de hoop hooi, waarop hij lag, de aarde en de hemel, alles zich\nbewoog en wankelde onder den schal van dit wild en grenzenloos lustig\ngezang. Het koor kwam nader en het kwam Lewin voor, als naderde hem\nonophoudelijk eene met vroolijken lust geladen donderende wolk; de wolk\nbedekte hem, omringde hem en begon zich toen weer te verwijderen. Lewin\nzag hen na en luisterde, en toen het volk uit zijn gezicht en gehoor\nwas verdwenen, beving hem een sterk gevoel van droefheid over zijn\neenzaamheid, zijn physische werkeloosheid en zijn verachting van\nde wereld.\n\nLewin bewonderde dikwijls het leven dezer menschen, hij benijdde hen en\nnu kwam voor de eerste maal de gedachte bij hem tot volle klaarheid,\ndat het toch slechts van hem zelf afhing, het zelfzuchtige leven,\ndat hij tot hiertoe geleid had, met een reiner, werkzamer leven in\ngemeenschap met anderen te verwisselen.\n\nDe menigte had zich reeds verwijderd. Het waren lieden, die in de\nnabijheid woonden, en zij waren naar huis gereden. Maar die van verre\nwaren gekomen, hadden zich voor het avondeten en de nachtrust op de\nweide verzameld. Lewin lag, door hen niet bemerkt, op een hoop hooi\nen sloeg hen gade, luisterde en dacht na. De lieden, die op de weide\nwilden overnachten, sliepen gedurende dezen korten zomernacht bijna\nin het geheel niet. Eerst hoorde men hun vroolijk gebabbel onder\nhet avondeten en toen weer zingen en lachen. De geheele lange en\nzware arbeidsdag had bij hen geen spoor achtergelaten, dan slechts\nvroolijkheid. Eerst kort voor het morgenrood werd het stil; men vernam\nnog slechts het nachtgezang der in het moeras kwakende kikvorschen,\nhet geschreeuw van een vogel ergens boven in de hoogte op een tak,\nhet snuiven der paarden op de weide in den morgennevel en het stampen\nhunner aaneengekoppelde pooten op den vochtigen grond. Lewin rees op\nvan zijn hooi, zag omhoog naar de sterren en bespeurde, dat de nacht\nten einde was.\n\n"Ja, maar hoe moet ik het aanvangen?" zeide hij tot zich zelf en\ntrachtte over alles, waarover hij in dezen beslissenden nacht had\nnagedacht, tot klaarheid te komen. Zijn gedachten hadden zich vooral\nnaar drie richtingen bewogen; de eerste was, dat hij zich van zijn\ntot hiertoe geleid leven moest losmaken, van deze doellooze bezigheid,\ndeze nuttelooze verstandsbeschaving en dan vooral van zijn droomerijen\nvan een familieleven, zooals hij het zich tot hiertoe voorgesteld\nhad. Deze losmaking van zijn oud leven was hem licht en verschafte\nhem zelfs een genot. Anderzijds richtten zich zijn gedachten en\nvoorstellingen op het nieuwe leven, dat hij nu zich voorgenomen had\nte leiden. Hij was overtuigd, dat hij in de eenvoudigheid, onschuld,\nnatuurlijkheid en zekerheid van hetzelve die rust en zelfvoldoening zou\nvinden, welker gemis hij nu zoo ziekelijk gevoelde. Een derde richting\nzijner gedachten betrof de vraag, hoe den overgang van het oude tot het\nnieuwe leven te bewerkstelligen. En in dit opzicht was hem nog niets\nhelder geworden. "Een vrouw--dat is het eerste en belangrijkste--den\narbeid en de noodzakelijkheid om te werken.... Moet ik Pokrowskaja\nopgeven? Nog wat land koopen? Mij in een dorpsgemeenschap laten\nopnemen? Een boerenmeisje trouwen? Hoe dat nu te maken?"\n\nHij vond geen antwoord.\n\n"Overigens heb ik den geheelen nacht niet geslapen en kan mij derhalve\nvan alles geen volle rekenschap geven. Het zal mij later wel helder\nworden. Maar mijn vroegere droomerijen van familieleven zijn onzin. Dat\nalles is veel eenvoudiger en beter...."\n\nHij ging van de weide over den landweg naar het dorp. Een zachte wind\nwas opgekomen; het werd nevelachtig en de lucht betrok.\n\nLewin was wat koud geworden en drukte de armen tegen het lichaam,\nterwijl hij snel voortging met den blik op den grond gevestigd. "Wat\nis dat? Daar rijdt iemand!" dacht hij, toen hij schelgeluid hoorde,\nen zag op. Nauwelijks veertig schreden van hem verwijderd kwam hem op\nden breeden landweg een met vier paarden bespannen en met koffers en\ndoozen beladen voertuig tegen rijden. Zonder er aan te denken, wie\ndaar in kon zitten, keek Lewin in het rijtuig. In een hoek zat een\noude dame te slapen en voor het venster een jong meisje, dat blijkbaar\npas ontwaakt was. Zij zag, terwijl haar gelaat in het morgenlicht\nduidelijk zichtbaar was en zij in gedachten scheen verzonken, over hem\nheen naar de opgaande zon. Op het oogenblik, dat die verschijning al\nhaast weer voorbij was, richtte zij eindelijk haar nu wakkere oogen\nop hem. Zij had hem herkend en een glans van blijde verrassing ging\nover haar gelaat. Hij kon zich nu niet meer vergissen. Er waren maar\ntwee zulke oogen op de wereld. Slechts een wezen was er, dat voor\nhem het kort begrip van alle leven en geluk was. Dat was zij, dat was\nKitty. Hij begreep dadelijk, dat zij juist van het spoor was gekomen\nen naar Klekotok reed. En plotseling was alles, wat Lewin in dezen\nslapeloozen nacht gevoeld en gedacht had, verdwenen. Slechts daar, in\ndien wegsnellenden wagen bevond zich de oplossing van alle raadselen\ndes levens, die hem kwelden! Zij zag hem niet meer aan. Het geluid\nvan het rijtuig was niet meer te hooren, het geluid der schellen nog\nslechts even. Hondengeblaf duidde aan, dat het rijtuig door het dorp\nreed en voor hem bleven slechts de ledige, doode velden terug en het\ndorp voor hem; hij zelf was verlaten en voor allen een vreemdeling.\n\nHij zag weer naar den hemel, die, ofschoon de helft daarvan met\nkleine, witte wolkjes was bedekt, meer en meer blauw en helder werd,\nmaar even ver en ongenaakbaar was als vroeger. "Neen, alles was\ndwaasheid! Slechts in gemeenschap met haar kan ik mij denken! Ik heb\nniet opgehouden en zal niet ophouden haar te beminnen."\n\n\n\n\n\nX.\n\n\nDe woorden zijner vrouw, die zijn ergste vrees bevestigden, hadden\nAlexei Alexandrowitsch een gruwelijke smart veroorzaakt. Deze smart\nwas nog vermeerderd door het gevoel van medelijden, dat haar tranen\nsteeds bij hem verwekten. Want weenende vrouwen en kinderen kon hij\nnooit zien. Toen Anna hem haar verhouding tot Wronsky verhaald had\nen daarbij in tranen was uitgebarsten, ontwaarde hij, in weerwil\nvan zijn toorn en opgewondenheid, dien aandrang van een medelijdend\ngevoel, dat haar tranen steeds bij hem opwekten. Maar nu hij alleen\nin het rijtuig was achtergebleven, gevoelde hij zich plotseling van\nalle mededoogen bevrijd, maar ook van de kwellingen van twijfel en\nijverzucht, die in den laatsten tijd hem geplaagd hadden. Het was\nhem alsof men hem een tand had uitgetrokken, die hem langen tijd\npijn had veroorzaakt. De smart was hevig, maar toch voorbijgaande\ngeweest. Slechts een gevoel bleef over, dat van toorn tegen haar,\nomdat zij al zoo lang zijn leven had bedorven.\n\n"Zonder eer, zonder gevoel, zonder godsdienst! Een geheel bedorven\nvrouw! Ik heb gedwaald, toen ik mijn leven met haar verbond, maar in\ndeze dwaling ligt geen slechtheid en daarom kan ik niet ongelukkig\nworden. Ik heb geen schuld, maar zij. Zij gaat mij niets meer aan. Zij\nbestaat voor mij niet meer...." Alles, wat haar en haar zoon, jegens\nwien zijn gevoel eveneens was veranderd, betrof, hield hem niet\nmeer bezig. Hij stelde er nu slechts belang in, hoe hij op de beste,\nwelvoegelijkste, geschikste en derhalve ook rechtmatigste wijze zich\nvan het vuil, waarmede zij hem in haar val bespat had, kon reinigen,\nom daarna zijn werkzaam, eerlijk en nuttig leven voort te zetten.\n\n"Darjalow had deswege een duel.... Maar is de moord eens menschen een\nverstandig middel om den toestand te ontwarren en de positie eener\neerlooze vrouw en haar zoon te bepalen? Of wat mogelijk, ja, zeker\ngeschieden zou--ik zou gedood of gewond worden--ik, de onschuldige\npartij, werd gewond of gedood. Dat zou nog onzinniger zijn. Maar\nook geheel daarvan afgezien, zou de uitdaging van mijn zijde een\noneerlijke daad zijn. Want ik weet al vooruit, dat mijn vrienden\nzulk een duel nimmer zouden toelaten; zij zouden niet dulden, dat\nhet leven van een staatsman, dat voor Rusland noodig is, aan zulk\neen gevaar werd blootgesteld. Het zou slechts beteekenen, dat ik\nmij door zulk een duel een valschen schijn zou geven. Derhalve, een\nduel is onmogelijk en niemand zal het van mij verlangen. Een proces\ntot scheiding zou een schandaal verwekken, dat mijn vijanden zouden\nbezigen om mij voor de wereld te belasteren en te vernederen...."\n\n"Bovendien was het duidelijk, dat, als door een scheiding Anna\'s\nbetrekking tot haar man werd verbroken, zij zich dan dadelijk\nmet haar minnaar zou vereenigen. Maar in weerwil van de volkomen\nonverschilligheid voor Anna, die hij zich zelf toekende, had hij toch\neen gevoel voor haar, dat hem deed wenschen, dat zij zich niet met\nWronsky vereenigen en uit haar misdrijf voordeel trekken mocht. De\nvoorstelling van dit laatste verbitterde hem zoozeer, dat hij reeds\nbij de bloote gedachte daaraan van smart steunde en van plaats in de\ncoupe verwisselde; en nog lang daarna wikkelde hij met een gefronst\nvoorhoofd zijn magere beenen in den donzigen plaid. Na langdurig\noverleg kwam Karenin tot het besluit, dat er maar een uitweg voor\nhem was: haar bij zich te behouden, het gebeurde voor de wereld te\nverbergen en alle hem ten dienste staande middelen te bezigen om die\nliefdesbetrekking te verhinderen en te doen eindigen en wel, hetgeen\nhij zich zelf echter niet beleed, hoofdzakelijk om haar te straffen.\n\n"Zoo handel ik overeenkomstig de voorschriften van den godsdienst,"\nzeide hij tot zich zelf. "Ik stoot de gevallen vrouw niet van mij,\nmaar geef haar de mogelijkheid om zich te verbeteren, en hoe zwaar\nhet mij ook vallen moge, ik zal een deel mijner krachten aan haar\nverbetering en redding wijden."\n\nHij dacht er met voldoening aan, dat ook in deze moeielijke zaak\nniemand hem zou kunnen verwijten, dat hij niet gehandeld had naar de\nvoorschriften van den godsdienst, welks banier hij, te midden van de\nalgemeene koelheid en onverschilligheid, zoo hoog had gehouden. Alexei\nAlexandrowitsch zag volstrekt niet in, waarom zijn verhouding tot\nzijn vrouw nu niet dezelfde zou kunnen blijven als vroeger. Wel is\nwaar zou hij haar zijn achting niet kunnen teruggeven, maar er waren\ngeen gronden voorhanden, waarom hij zich zijn leven moest laten\nbederven, dewijl zij een slechte en ontrouwe vrouw was. De tijd,\nde alles terechtbrengende tijd zal verloopen en onze verhouding zal\nweer eenigszins als te voren worden, ten minste in zoover, dat niets\nden rustigen gang van mijn leven zal storen. Zij moet zich ongelukkig\ngevoelen, maar ik, de onschuldige, mag niet ongelukkig zijn.\n\n\n\n\n\nXI.\n\n\nToen Karenin Petersburg naderde, was hij in zoover tot een besluit\ngekomen, dat hij reeds in zijn hoofd een brief gereed had, dien\nhij onmiddellijk aan zijn vrouw wilde zenden. Toen hij de kamer\nvan den portier binnen kwam, zag hij het eerst de brieven en acten,\ndie men van het ministerie gebracht had en liet ze in zijn kabinet\nbrengen. Hier ging hij toen eenige malen op en neder en bleef daarop\nvoor zijn schrijftafel staan. Na een kort overleg ging hij zitten\nen schreef onafgebroken; hij schreef in het Fransch om het woord\n"vous" te kunnen bezigen, daar het niet zulk een koud karakter had,\nals het Russische "u":\n\n\n\t"Bij ons laatste onderhoud beloofde ik, u mijn besluit te\n\tzullen mededeelen. Nadat ik alles nauwgezet overlegd heb,\n\tvolbreng ik hiermede mijn belofte. Ik ben tot het volgende\n\tbesloten: Welke ook uw daden zijn mogen, ik acht mij niet\n\tgerechtigd den band te verbreken, door welken een hoogere macht\n\tons vereenigd heeft. De familie mag niet onder de luimen,\n\tde zelfzucht of de misdaad van een der echtgenooten lijden;\n\tons leven moet derhalve verder evenzoo voortgaan als tot\n\thiertoe. Dat is noodig voor mij, voor u, voor onzen zoon. Ik\n\tben vast overtuigd, dat gij berouw zult hebben over hetgeen\n\tde aanleiding tot dezen brief is geworden, en dat u mij\n\thelpen zal het gebeurde in de vergetelheid te begraven. In\n\thet tegenovergestelde geval kan u zelf zich voorstellen,\n\twat u en uw zoon staat te wachten. Maar daarover hoop ik\n\tmij in een persoonlijke bijeenkomst uitvoeriger te kunnen\n\tuitlaten. Daar het seisoen voor het verblijf op het land\n\tten einde loopt, verzoek ik u zoo spoedig mogelijk naar\n\tPetersburg te verhuizen, bepaald niet later dan aanstaanden\n\tDinsdag. Alle noodige beschikkingen zijn gemaakt. Ik verzoek\n\tu in aanmerking te nemen, dat ik aan de vervulling van mijn\n\twensch een bizonder gewicht hecht.\n\n\tA. KARENIN.\n\n\tP.S. Ik voeg hierbij wat geld voor uw uitgaven."\n\n\nHij schelde.\n\n"Geef dezen aan den koerier," zeide hij, terwijl hij opstond,\n"om hem morgen aan Anna Arkadiewna op het landhuis te brengen."\n\n"Om u te dienen. Verkiest Uw Excellentie thee in het kabinet?"\n\nAlexei Alexandrowitsch liet zich de thee daar hoen brengen en ging,\nmet het vouwbeen spelend, naar zijn leunstoel. Tegenover dezen was\nop de schrijftafel reeds een aangestoken studeerlamp neergezet en een\nopengeslagen Fransch boek lag er bij. De stoel stond juist tegenover\neen schoon uitgevoerd portret van Anna. Zijn blik vestigde zich op de\nbeeltenis. De ondoorgrondelijke oogen zagen hem vermetel en ironisch\naan, juist als op dien avond hunner uiteenzetting. Karenin huiverde,\nzijn lippen beefden en mompelden onwillekeurig: "Brrr!" Hij wendde\nden blik af, ging zitten en zag in het boek. Hij trachtte te lezen,\nmaar zijn gedachten zwierven af. Niet aan zijn vrouw dacht hij, maar\naan eenige bezwaren, die op het gebied zijner ambtsbezigheid, die\nhem zoo geheel in beslag nam, ontstaan waren. Hij nam een potlood\nen een stuk wit papier en bedekte het met aanteekeningen. Onder\ndeze werkzaamheid kreeg zijn gelaat weer een levendiger kleur. Toen\nhij het papier had beschreven, stond hij op, schelde en gaf het den\nbode over om het ter uitvoering naar de beambten zijner kanselarij te\nbrengen. Daarop ging hij eenige malen zijn kamer op en neer, beschouwde\nandermaal het portret en lachte minachtend. Nadat hij nog een korte\npoos had gelezen, ging hij om elf uur naar bed en terwijl hij hier\nnog eens het tusschen hem en zijn vrouw voorgevallene overdacht,\nscheen het hem lang zoo donker niet meer toe als te voren.\n\n\n\n\n\nXII.\n\n\nToen Anna den volgenden morgen ontwaakte, waren de woorden, die zij\ntot haar man had gesproken, het eerste, waar zij aan dacht, en deze\nwoorden kwamen haar nu zoo onbedacht, zoo dom en zoo plomp voor. Zij\nwaren nu echter eenmaal gesproken. En wat was toen geschied? Alexei\nAlexandrowitsch was weggereden zonder iets te zeggen.\n\n"Waarom heb ik het Wronsky niet verteld, toen hij hier was? Nog op\nhet oogenblik toen hij heenging, wilde ik hem terughouden om hem\nalles te zeggen!"\n\nMaar zij had zich bedacht, want het moest hem vreemd voorkomen,\ndat zij het hem niet dadelijk, op het eerste oogenblik had gezegd.\n\n"Waarom heb ik het hem niet gezegd, zooals ik wilde doen?"\n\nAls antwoord op deze vraag bedekte een gloeiend rood haar gelaat. Zij\nmoest erkennen, dat zij zich geschaamd had. Haar toestand, die haar\ngisteren nog helder en duidelijk was voorgekomen, was haar nu niet\nmeer zoo helder, maar geheel zonder uitzicht. Zij gevoelde nu angst\nvoor de schande, waaraan zij vroeger volstrekt niet gedacht had. Bij\nde gedachte aan hetgeen haar man doen zoude, maakte zij zich de\nverschrikkelijkste voorstellingen. Dacht zij aan Wronsky, dan scheen\nhet haar, dat hij haar niet meer beminde, dat zij hem reeds lastig was\ngeworden, dat zij zich hem niet kon aanbieden, en zij gevoelde iets\nals vijandschap tegen hem. Het scheen haar, alsof zij de woorden,\ndie zij tot haar man had gesproken en die zij in den geest gedurig\nherhaalde, ten aanhoore van de geheele wereld had gesproken en alsof\nde geheele wereld ze gehoord had, en zij had den moed niet hem,\nmet wien zij nu vereenigd leefde, in de oogen te zien.\n\nDe kamenier, die een oogenblik aan de deur had geluisterd, trad nu\nbinnen. Anna zag haar vragend aan en bloosde verschrikt. De kamenier\nbracht het kleed en een briefje van vorstin Betsy. Betsy herinnerde\nAnna er aan, dat dien voormiddag Lisa Merkalow en barones Stolz met\nhaar aanbidders bij haar zouden komen om een partij crocket te maken:\n"Kom ook en wees toeschouwster, al is het maar tot studie der zeden. Ik\nverwacht u."\n\n"De koffie is gereed en de mademoiselle en Serescha wachten op u,"\nmeldde Annuschka.\n\n"Serescha? Hoe gaat het Serescha?" dacht Anna plotseling en herinnerde\nzich dien morgen voor de eerste maal haar zoontje.\n\n"Hij is ondeugend geweest," antwoordde Annuschka lachend.\n\n"Wat heeft hij dan gedaan?"\n\n"Ik geloof, dat hij in de eetkamer in \'t geheim een perzik heeft\nopgegeten."\n\nDe herinnering aan haar zoon bracht Anna eenigszins uit den\nzielstoestand, waarin zij zich bevonden had. Nu had zij een\niets gevonden om zich aan te houden en dat was haar zoon. In\nwelke omstandigheden zij ook komen mocht, haar zoon kon zij niet\nverlaten. Mocht haar man haar met schande beladen uit het huis stooten,\nmocht Wronsky in zijn liefde verkoelen en tot zijn onafhankelijk leven\nterugkeeren, haar zoon zou haar niet verlaten. Haar leven had nu een\ndoel, en zij moest handelen, opdat men hem haar niet ontroofde. Zij\nmoest hem nemen en met hem wegtrekken eer men hem haar ontnam. Dit\nbesluit gaf haar kalmte, het gaf haar een doel. Zij kleedde zich\nhaastig aan en ging met vaste schreden naar het salon, waar Serescha\nen de gouvernante haar met de koffie wachtten. Serescha stond in zijn\nwitte kiel aan de spiegeltafel en was daar bezig met een handvol\nbloemen, die hij gebracht had. Op zijn gelaat lag daarbij dezelfde\nuitdrukking eener ingespannen opmerkzaamheid, zooals zij die bij zijn\nvader kende. Toen hij zijn moeder zag, riep hij luid: "Ha! mama!" en\nhield op, in twijfel, of hij naar haar toeloopen en de bloemen laten\nliggen, of dat hij den krans eerst afmaken en dan haar brengen zoude.\n\nNadat zij gegroet had, verhaalde de gouvernante lang en breed\nSerescha\'s overtreding; maar Anna luisterde niet. Zij dacht er slechts\nover na, of zij haar zou medenemen of niet: "Neen," besloot zij,\n"ik neem haar niet mede, ik ga alleen met mijn zoon."\n\n"Ja, dat is zeer slecht van hem," zeide Anna luid, terwijl zij hem\nbij de schouders hield en hem met een schuchtere uitdrukking aanzag\nen kuste: "Laat hem maar bij mij," liet zij er op volgen, terwijl de\ngouvernante haar verwonderd aanzag. Toen nam zij, zonder de hand van\nhaar zoontje los te laten, plaats aan de koffietafel.\n\n"Mama, ik ... ik...." stotterde hij en trachtte daarbij in haar gelaat\nte lezen, wat hem wegens de perzik stond te wachten.\n\n"Serescha," zeide zij, toen zij alleen waren, "dat is slecht, maar\ngij zult het niet weer doen.... Hebt ge mij lief?" Zij voelde tranen\nin haar oogen komen.\n\n"Kan ik zijn liefde dan niet behouden?" vroeg zij zich zelf en zag\nuitvorschend in zijn half angstige, half blijmoedige oogen: "Is het\nmogelijk, dat hij mij even zoo beoordeelen zal als zijn vader? Is het\nmogelijk, dat ik hem geen leed zou doen?" De tranen rolden over haar\nwangen, en om ze voor hem te verbergen, stond zij haastig op en liep\nnaar buiten naar het terras.\n\nNa de regenbuien der laatste dagen was nu het weer koel en helder\ngeworden. In weerwil van de zon, die op het schoon gewasschen loover\nviel, heerschte in de atmospheer een gevoelige koude. Zij huiverde\nvan lichamelijke kilheid en innerlijke ontroering, die haar nu weer\nbeving. "Ga, Serescha, ga naar Marietta!" zeide zij. "Zouden zij mij\nwerkelijk niet vergeven? niet begrijpen, dat het toch niet anders\nkon?" ging zij in haar gedachten voort.\n\nZij stond daar en zag op naar de populieren, die door den wind werden\nbewogen en welker bladen in den zonneschijn helder glansden; zij\nzeide zich zelf, dat zij haar niet zouden vergeven; alles en allen\nzouden tegen haar zoo koud en meedoogenloos zijn, als deze hemel,\nals deze bladeren.\n\nZij ijlde in haar huis, naar haar kamer terug; zij ging aan de tafel\nzitten en schreef aan haar man: "Na hetgeen is voorgevallen, kan ik\nniet meer in uw huis blijven. Ik vertrek naar Moskou en neem mijn\nzoon mede. Ik ken de wetten niet en weet niet, bij wien der ouders\nhij blijven moet; maar ik neem hem mede; want zonder hem kan ik niet\nleven. Wees grootmoedig, laat hem mij...."\n\nTot hier toe had zij vlug en natuurlijk geschreven, maar het beroep\nop zijn grootmoedigheid, die zij hem toch niet kon toekennen, en de\nnoodzakelijkheid, den brief met iets roerends te besluiten, deden\nhaar ophouden.\n\n"Van schuld en berouw mijnerzijds te spreken, vermag ik niet...." Weder\nhield zij op; zij wist de gedachte niet te voltooien. "Neen," zeide\nzij bij zich zelf: "dat is niet noodig!" Zij verscheurde den brief en\nschreef een anderen, waarin zij de passage van zijn grootmoedigheid\nwegliet, en verzegelde hem toen.\n\nEen anderen brief moest ze aan Wronsky schrijven.\n\n"Ik heb mijn man alles opengelegd en bekend," schreef zij, toen zat\nzij een poos en wist niet verder te schrijven. Dat luidde zoo plomp,\nzoo onvrouwelijk....\n\n"En dan, wat kan ik hem ook schrijven?"\n\nWeder steeg het rood der schaamte haar naar de wangen; zij dacht aan\nzijn kalme gelijkmoedigheid, aan haar gevoel van toorn daarover, en zij\nverscheurde het vel papier, waarop die weinige woorden stonden. "Het\nis niet noodig!" zeide zij bij zich zelf en ging naar boven. Daar\nverklaarde zij aan de gouvernante en aan de dienstboden, dat zij nog\nheden naar Moskou zou vertrekken en begon haar goed te pakken.\n\n\n\n\n\nXIII.\n\n\nIn alle kamers van het landhuis heerschte een druk heen en wederloopen:\nde huisknecht, de tuinman, de bedienden droegen het goed naar\nbuiten. Een karos en twee droschken stonden voor de deur. Anna, die\nonder deze werkzaamheid haar onrust had vergeten, pakte op een tafel\nhaar reistaschje, toen Annuschka haar op een juist voorbij rijdende\nkales opmerkzaam maakte. Anna zag naar buiten en ontwaardde op de\ntrap Karenins koerier.\n\n"Ga eens vragen, wat hij wil," zeide zij, ging in een leunstoel zitten\nen legde de handen in den schoot, rustig op alles voorbereid. Een\nknecht reikte haar een paket over met het handschrift van haar\nechtgenoot.\n\n"De koerier heeft order, op antwoord te wachten."\n\n"Goed," antwoordde zij, maar toen de knecht buiten de kamer was,\nhaalde zij diep adem en aarzelde om het paket te openen.\n\n"Het mag zijn, wat het wil!" zeide zij toen en scheurde den\nomslag haastig open. Een pakje papieren geld viel er uit. Haar\nhanden beefden.... "Ik heb voorbereidselen voor uw verhuizing\ngemaakt.... Verzoeke in het oog te houden, dat ik aan de vervulling van\ndit mijn verlangen veel gewicht hecht...." las zij de slotwoorden. Zij\nliet snel het oog gaan over de voorafgaande regels en las ze toen\nnog eens van het begin af. Toen zij er mede ten einde was, gevoelde\nzij een koude door haar leden varen en besefte zij, dat zulk een\nverschrikkelijk lot haar deel was geworden, als zij nimmer mogelijk\nhad geacht.\n\nHeden in de vroegte had het haar berouwd haar man alles gezegd te\nhebben, en nu, deze brief beschouwde die woorden als niet gesproken\nen gaf haar datgene, wat zij dien morgen zoo vurig gewenscht had. En\ntoch scheen die brief haar nu het verschrikkelijkste, wat zij zich\nkon voorstellen.... "Ons leven moest juist zoo voortgaan als tot\nhiertoe...." En dat leven was toch reeds zoo kwellend, in den laatsten\ntijd ondragelijk geweest.... Wat zou nu daarvan worden? "En hij weet\ndat alles, hij weet, dat ik geen berouw kan hebben, dat ik adem, dat ik\nbemin; hij weet, dat er niets van kan komen dan leugen en bedrog--maar\nhij wil mij verder pijnigen. Dat weet ik, en ik weet, dat hij zich in\ndien staat van huichelarij zoo op zijn gemak gevoelt, als een visch\nin het water. Maar dat genoegen zal ik hem niet bereiden, ik zal dit\nleugenweefsel, waarin hij mij wikkelen wil, verscheuren, er mag van\nkomen wat wil! Alles is beter, dan dit liegen en huichelen. Maar\nhoe? Hoe? Mijn God, mijn God! Was wel ooit een vrouw ongelukkiger\ndan ik?... Neen, ik verscheur het, ik verscheur het!" riep zij uit,\nsprong op, drong haar tranen terug en ging naar de schrijftafel. Maar\nin het diepst harer ziel gevoelde zij, dat zij niet in staat was iets\nte verscheuren, dat zij niet in staat was zich uit haar toestand te\nbevrijden, en dat zij zelf oneerlijk en bedriegelijk was.\n\nZij ging aan de schrijftafel zitten, maar, in plaats van te schrijven,\nlegde zij de handen op de tafel, leunde met het hoofd daarop en begon,\nals een kind, bitterlijk te weenen. Zij weende, omdat haar waan van\neen verandering in haar toestand voor immer was verstoord, omdat\nzij wist, dat alles bij het oude blijven en zelfs nog erger dan tot\nhiertoe worden zoude. Zij besefte, dat de sociale positie, die zij\nin de wereld innam en die haar heden morgen zoo nietig had geschenen,\nhaar dierbaar was en dat zij niet in staat was die te verruilen voor\nden verachten toestand eener vrouw, die man en kind verlaten en zich\nmet haar minnaar vereenigd heeft. De vrijheid der liefde zou zij niet\nleeren kennen, maar immer een misdadige vrouw blijven onder gestadige\nvrees elk oogenblik als een zoodanige ontmaskerd te worden. En hoe\nzou dat eindigen? En haar tranen vloeiden onophoudelijk, als die van\neen getuchtigd kind.\n\nNaderende voetstappen riepen haar tot zich zelf terug. Zij verborg\nhaar gelaat en deed, alsof zij schreef.\n\n"De koerier verzoekt antwoord," meldde de knecht.\n\n"Antwoord? Ja," zeide Anna: "laat hem wachten; ik zal schellen."\n\n"Ik moet Alexei (zoo noemde zij Wronsky in haar gedachten) spreken;\nhij alleen kan mij zeggen, wat ik doen moet. Ik zal naar Betsy rijden,\nwellicht tref ik hem daar aan," dacht zij en vergat geheel, dat hij\nhaar gezegd had, daar niet te zullen zijn. Zij ging naar de tafel en\nschreef aan haar echtgenoot:\n\n\n\t"Ik heb uw brief ontvangen.\n\n\tANNA."\n\n\nToen schelde zij en gaf den brief aan den knecht; tot Annuschka,\ndie tegelijk binnenkwam, zeide zij: "Wij gaan niet op reis."\n\n"In het geheel niet?"\n\n"Neen, maar wacht tot morgen met uitpakken. Ik rijd naar vorstin\nTwersky."\n\n"Welk kleed verkiest u?"\n\n\n\n\n\nXIV.\n\n\nDe crocketpartij, waartoe Anna was uitgenoodigd, zou uit twee\ndames met haar minnaars bestaan. Een dezer dames, Lisa Merkalow,\nwas de hoofdvertegenwoordigster van een nieuwen Petersburger kring,\ndie de imitatie van de een of andere imitatie was en zich "_Les\nsept merveilles du monde_" noemde. Deze kring was met dien, waarin\nAnna anders verkeerd had, geheel in vijandschap, en buitendien\nwas ook de aanbidder van Lisa Merkalow, de oude Stremow, een der\ninvloedrijkste mannen van Petersburg, een politiek tegenstander en\nambtelijk concurrent van Alexei Alexandrowitsch. Met het oog hierop\nhad Anna er eerst niet willen heengaan, waartoe zij echter in de hoop\ner Wronsky aan te treffen, later had besloten.\n\nAnna kwam vroeger bij de vorstin dan de overige gasten. Op hetzelfde\noogenblik, dat zij er binnen trad, kwam ook Wronsky\'s knecht, die\nmet zijn lang uitgekamde bakkebaarden er uitzag als een kamerheer\nof procureur-generaal. Hij bleef aan de deur staan, nam de muts af\nen liet haar voorbijgaan. Anna herkende hem en wilde hem vragen,\nwaar zijn heer was, wilde terugkeeren en hem een brief medegeven,\nmaar zij vermocht het een noch het ander te doen, want reeds hoorde\nzij de schel, die haar bezoek aankondigde en in de open deur stond\nde lakei der vorstin, wachtend op haar intrede in de kamers.\n\n"De vorstin is in den tuin. Men zal haar dadelijk bericht geven."\n\n"Belieft u wellicht ook den tuin in te gaan?" zoo ontving haar een\nandere lakei in de naaste kamer.\n\nZij verkeerde nog in denzelfden toestand van besluiteloosheid als te\nhuis, zij wist niet, wat te doen; zij moest blijven, hier, in een\nhaar vreemd en in haar tegenwoordigen toestand dubbel onaangenaam\ngezelschap. Maar zij was in een toilet, dat zij wist dat haar goed\nkleedde; zij gevoelde zich niet verlaten, want zij bevond zich in de\ngewone, feestelijke omgeving der ledigheid en het was haar hier lichter\ndan te huis; zij behoefde hier niet te denken, alles ging van zelf.\n\n"Wat verheug ik mij, dat ge gekomen zijt," zeide Betsy. "Ik wilde juist\neen kop thee drinken, maar gij," wendde zij zich tot Tuschkewitsch,\n"ga eens met Mascha naar den crocket-ground zien, daar, waar ik het\ngrasplein heb laten aanleggen.... Zoo zullen we den tijd hebben met\nelkander nog wat vertrouwelijk te praten, we\'ll have a cosy chat, niet\nwaar?" sprak zij weer tot Anna gekeerd en drukte haar lachend de hand.\n\n"Te meer daar ik niet lang blijven kan. Ik moet noodzakelijk naar de\noude Wrede, ik heb het haar al honderd maal beloofd," antwoordde Anna,\ndie, hoe oprecht anders van natuur, in gezelschap en vooral nu den\nleugen zeer eenvoudig en natuurlijk vond.\n\n"Neen, ik laat u niet gaan, tot geen prijs," antwoordde Betsy en zag\nhaar daarbij uitvorschend aan. "Werkelijk, het zou mij beleedigen\nals ge niet blijft." "Breng de thee in het salon," gebood zij den\nwachtenden dienaar, daarbij, zooals zij gewoonlijk deed, als zij\ndeze lieden aansprak, de oogen half toeknijpend. Toen nam zij van\nhem Wronsky\'s brief in ontvangst en las hem.\n\n"Alexei heeft een faux pas gemaakt," zeide zij in het Fransch;\n"hij schrijft, dat hij niet kan komen," voegde zij er onbevangen\nen natuurlijk bij, alsof het haar niet in het hoofd kon komen, dat\nWronsky voor Anna een andere beteekenis had, dan die van partner in\nhet crocketspel. Anna was overtuigd, dat Betsy alles wist, en toch,\ntoen zij hoorde, hoe zij over Wronsky sprak, wilde zij voor het\noogenblik evenwel gaarne gelooven, dat zij van alles niets wist.\n\n"Zoo," antwoordde Anna, alsof het haar weinig belang inboezemde.\n\n"Vreest ge ook wellicht hier Stremow te ontmoeten?" hernam Betsy. "Laat\nhem en Alexei Alexandrowitsch in hun zittingen met elkander een\nlans breken, dat gaat ons toch niets aan. In gezelschap is hij de\nbeminnenswaardigste man, dien ik ken en daarbij een hartstochtelijk\ncrocketspeler. Ge zult eens zien. In weerwil van zijn komieke situatie\nals een verliefde oude, heeft hij anders niets belachelijks aan\nzich. Hij is een zeer net man. Sappho Stolz kent ge ook nog niet? Nu,\ndie is van een geheel nieuwe soort...."\n\nBetsy zeide dit alles op haar luchthartige manier, terwijl Anna aan\nhaar guitige oogen bespeurde, dat zij een of ander in het schild\nvoerde. Zij zaten in het kleine salon.\n\n"Ik moet overigens eenige woorden aan Alexei schrijven." En Betsy ging\nzitten, schreef eenige regels en stak ze in een couvert. "Ik schrijf,\ndat hij op het diner moet komen, daar anders een dame zonder cavalier\nblijft. Lees het eens, of het dringend genoeg is. Excuseer me een\noogenblik. Och, sluit alsjeblieft het couvert en zend den brief weg,"\nzeide zij reeds in de deur; "ik heb nog een kleinigheid te regelen."\n\nZonder zich een oogenblik te bedenken, ging Anna met het briefje\nnaar de tafel en, zonder het te lezen, voegde zij er bij: "Ik moet\nje noodzakelijk zien. Kom naar Wrede\'s tuin. Ik zal daar om zes uur\nzijn." Zij sloot en verzegelde het couvert en verzond den brief.\n\nBij de thee, die men in het koele, kleine salon binnen bracht, vormde\nzich tusschen deze beide vrouwen werkelijk een cosy chat, zooals\nde vorstin beloofd had. Zij spraken over hen, die zij verwachtten,\nen eindelijk kwam het gesprek op Lisa Merkalow.\n\n"Zij is zeer aangenaam in den omgang en ik had altijd veel sympathie\nvoor haar," zeide Anna.\n\n"Ge moet haar lief krijgen. Zij dweept met u. Gisteren na den wedren\nkwam zij bij mij en was wanhopig, omdat zij u niet meer aangetroffen\nhad. Zij meent, dat ge een echte romanheldin zijt, en dat zij, als zij\neen man was, om uwentwil alle dwaasheden zou begaan. Stremow zeide,\ndat zij dit reeds deed, zooals...."\n\n"Maar zeg mij...." zeide Anna, na een oogenblik te hebben nagedacht\nen op een toon, waaraan men kon hooren, dat het voor haar geen\nonverschillige vraag was: "In welke betrekking staat zij tot vorst\nKaluschky, den zoogenaamden Mischka? Ik heb ze bijna niet te zamen\nontmoet. Hoe zit dat eigenlijk?"\n\nBetsy\'s oogen lachten en zagen Anna opmerkzaam aan: "Een nieuwe\nmanier," antwoordde zij. "In den laatsten tijd kiezen allen deze\nmanier. Zij verbreken de boeien en werpen ze weg, maar de wijze hoe\nmen ze wegwerpt is verschillend."\n\n"Ja, maar in welke betrekking staat zij dan eigenlijk tot Kaluschky?"\n\nBetsy lachte plotseling luid en lang, wat haar zelden gebeurde. "Nu\nstroopt ge op het gebied van vorstin Miagkaja. Dat is de vraag van een\nenfant terrible...." en Betsy kon niet nalaten andermaal in lachen\nuit te barsten. "Gij moet het haar zelf vragen...." zeide zij met\ntranen in de oogen.\n\n"Neen, ge lacht," zeide Anna, die onwillekeurig mede had moeten lachen,\n"maar ik begrijp niet, welk een rol eigenlijk haar man daarbij speelt."\n\n"Haar man? Die draagt haar doek achter haar en is verder tot elken\ndienst bereid. Wat er verder is, daar wil niemand iets van weten. Ge\nweet wel, dat men in beschaafd gezelschap niet eens over bizonderheden\nvan het toilet spreekt, zelfs er niet over denkt; zoo is het ook hier."\n\n"Zult ge bij de Rolandaky\'s zijn?" vroeg Anna, om het gesprek op iets\nanders te brengen.\n\n"Ik geloof het niet," antwoordde Betsy, en zonder haar vriendin aan te\nzien, begon zij de geurige thee in de kleine, doorzichtige kopjes te\nschenken. Toen gaf zij Anna het kopje over en stak een cigarette aan:\n"Ziet ge, zoo gevoel ik mij behagelijk. Ik begrijp u en ik begrijp\nLisa. Lisa is een van die naiven, die niet weten wat goed of kwaad is;\nten minste vroeger, toen zij nog zeer jong was, heeft zij het niet\ngeweten. Nu echter weet zij, dat de argeloosheid haar goed staat en\ndaarom weet zij nu opzettelijk niet...." zeide Betsy met een fijn\nlachje, "en evenwel staat het haar goed. Weet ge, men kan een en\ndezelfde zaak tragisch beschouwen en ze tot een kwelling voor zich\nmaken, terwijl een ander ze al heel eenvoudig en wellicht als komisch\nopneemt. Wellicht zijt gij geneigd de zaak te tragisch op te vatten."\n\n"Ik ken de anderen zoo goed niet als mij zelf," zeide Anna ernstig\nen nadenkend.\n\n"Une enfant terrible, une terrible enfant!" herhaalde Betsy. "Daar\nzijn ook de anderen."\n\n\n\n\n\nXV.\n\n\nMen hoorde schreden en een mannenstem, toen de stem eener dame en\ngelach, en onmiddellijk daarop kwamen de verwachte gasten binnen:\nSappho Stolz en de blozende, welgedane Waszka; men kon het hem\naanzien, dat zijn voedingsmethode door middel van half rauw vleesch,\naardappels en Bourgondier hem goed bekwam. Waszka boog voor de dames\nen fixeerde haar, maar slechts een oogenblik. Toen trad hij weer\nachter Sappho en volgde haar, alsof hij aan haar vastgeketend was;\nhij wendde zijn schitterende oogen niet van haar af, alsof hij haar\nverslinden wilde. Sappho Stolz was blond en had zwarte oogen. Zij\nnaderde met korte, vaste schreden en drukte de dames op mannelijke\nmanier krachtig de hand.\n\nAnna had tot hiertoe deze nieuwe beroemdheid nog niet gezien en was\ngetroffen door haar schoonheid, haar bovenmate excentriek toilet en\ndoor de koene vrijheid, waarmede zij optrad. Betsy haastte zich haar\nen Anna aan elkander voor te stellen.\n\n"Denk eens, wij hebben bijna twee soldaten overreden," begon zij\ndadelijk te vertellen, terwijl zij Anna toeknikte en haar sleep achter\nzich in orde bracht. "Ik reed met Waszka ... ach ja, u kent hem toch\nniet...." En terwijl zij toen zijn familienaam noemde, bloosde zij en\nlachte verlegen, omdat zij tegenover een haar tot hiertoe onbekende\nhem Waszka had genoemd. Maar Waszka wendde zich dadelijk tot Sappho:\n"U heeft de weddingschap verloren. Wij zijn de eersten. Derhalve moet\nu betalen," zeide hij lachend.\n\nSappho lachte overmoedig: "Maar toch niet op staanden voet?"\n\n"Dat is hetzelfde, dan krijg ik het later."\n\n"Goed, goed!--Ach ja," wendde zij zich plotseling tot de gastvrouw,\n"wat ik vergeten heb: Ik heb u nog een gast medegebracht. Daar is hij!"\n\nDe onaangemelde jonge gast, dien Sappho medegebracht en intusschen\nvergeten had, was zulk een voorname gast, dat in weerwil van zijn\njeugd de beide andere dames toch opstonden en hem welkom heetten. Het\nwas Sappho\'s nieuwste aanbidder, die even als Waszka haar op elke\nschrede volgde.\n\nWeldra verschenen ook vorst Kaluschky en Lisa Merkalow met\nStremow. Lisa was een slanke brunette met een trage oostersche\ngelaatsuitdrukking, maar met bekoorlijke, gelijk allen ze noemden\n"onuitsprekelijke" oogen. Haar donker toilet, dat Anna dadelijk\nopmerkte en waardeerde, harmonieerde geheel met haar schoonheid. Naar\nAnna\'s smaak was Lisa veel aantrekkelijker dan Sappho. Kort te voren\nhad Betsy bemerkt, dat zij coquetteerde met den schijn en toon van\neen onwetend kind. Maar bij den eersten blik was Anna overtuigd, dat\ndit niet juist was. Zij was in werkelijkheid een onwetende, bedorven,\nmaar aanvallige en zachte jonge vrouw; haar uiterlijk optreden was\ngeheel aan dat van Sappho gelijk; even als deze, volgden ook haar,\nals vastgebonden, twee aanbidders, een jonge en een oude, maar\nin haar houding was iets, dat haar boven haar omgeving verhief;\nzij had den glans van een echten diamant, te midden van slechte\nBoheemsche steenen. Deze glans lichtte uit haar schoone, inderdaad\nniet te beschrijven oogen. De matte en toch zoo hartstochtelijke blik\ndezer van donkere kringen omschaduwde oogen frappeerde door zijn\noprechtheid. Ieder, die in deze oogen zag, was overtuigd, dat hij\nhaar geheel moest leeren kennen en lief krijgen. Toen zij Anna zag,\nverhelderde een blijde verrassing haar gelaat.\n\n"O, wat verheug ik mij, u te leeren kennen," zeide zij op haar\ntoegaande; "gisteren, onder den wedren, wilde ik u juist opzoeken,\nmaar toen was u al weggereden. Ik wilde u zoo gaarne spreken, juist\ngisteren. Niet waar? dat was ontzettend?" en zij zag daarbij Anna\naan met een blik, die haar geheele ziel scheen te openen.\n\n"Ja, ik was er in het geheel niet op voorbereid, dat het zoo\naangrijpend zijn konde," antwoordde Anna en bloosde.\n\nOp dit oogenblik stond het gezelschap op en begaf zich naar den tuin.\n\n"Ik ga niet," zeide Lisa en nam naast Anna plaats; "u gaat toch ook\nniet. Wie zou nu willen crocketspelen?"\n\n"Ik houd er anders wel van," zeide Anna.\n\n"Hoe maakt u het toch om u niet te vervelen? Als men u aanziet,\ngaat iemand het hart open. U geniet het leven en ik verveel mij."\n\n"Hoe kan u zich vervelen? U behoort tot den interessantsten kring\nvan Petersburg," zeide Anna.\n\n"Het is mogelijk, dat voor hen, die niet tot ons behooren, het leven\nnog vervelender is, maar wij, ik tenminste ben in het geheel niet\nlustig te moede, altijd verveling, schrikkelijke verveling."\n\nSappho had intusschen een cigarette aangestoken en ging met haar\nbeide satellieten den tuin in. Betsy en Stremow bleven bij de\ntheetafel zitten.\n\n"Hoe kunt ge van verveling spreken?" zeide Betsy. "Sappho vertelde,\nhoe goed zij zich allen gisteren bij u geamuseerd hebben!"\n\n"Ach, ijselijk vervelend!" antwoordde Lisa. "Na den wedren waren ze\nallen bij mij gekomen. Maar allen dezelfden, altijd dezelfden en immer\nhetzelfde. Den geheelen avond hebben wij zoowat op de sopha\'s zitten\ngeeuwen. Is dat nu zich goed amuseeren? Neen, hoe maakt u het toch\nom u niet te vervelen?" wendde zij zich weer tot Anna. "Men behoeft u\nmaar aan te zien om te weten, dat u een vrouw is, die wel gelukkig of\nongelukkig zijn kan, maar die zich nimmer zal vervelen. Zeg mij eens,\nhoe u dat aanlegt?"\n\n"Ik leg in het geheel niet aan," antwoordde Anna over deze indringende\nvraag blozend.\n\n"Dat is ook het best," mengde Stremow zich in het gesprek.\n\nStremow was een man van vijftig jaar, reeds grijs en niet schoon, maar\nnog frisch en met een verstandig gelaat vol uitdrukking. Lisa Merkalow\nwas de nicht zijner vrouw en hij bracht bijna al zijn vrijen tijd bij\nhaar door. Bij zijn ontmoeting met Anna Karenina, wier echtgenoot in\nde politiek zijn heftigste tegenstander en in ambtelijk opzicht zijn\nrival was, beijverde hij zich als een ervaren en verstandig man van\nde wereld, tegen haar bizonder beminnenswaardig te zijn.\n\n"Er in \'t geheel niets tegen doen," zeide hij met zijn fijn lachje\ntot Lisa, "dat is het beste middel. Ik heb het u altijd gezegd:\nom zich niet te vervelen, moet men er niet aan denken, of men\nzich verveelt. Dat is hetzelfde als met de slapeloosheid. In de\nmeeste gevallen slaapt men niet in, omdat men vreest niet te kunnen\ninslapen. Dat is het, wat Anna Arkadiewna u gezegd heeft."\n\n"Neen," sprak Anna afwerend, "ik zou mij verheugen, als ik mij zoo\ngeestig had weten uit te drukken."\n\nDaar hij Anna zelden ontmoette, had hij met haar over niets anders\ndan over algemeene zaken te spreken; maar in alles toonde hij, dat\nhij wenschte haar te behagen en haar zijn hoogachting en vereering\nte bewijzen.\n\nTuschkewitsch trad binnen. Hij berichtte, dat het overig gezelschap\nop de crocketspelers wachtte.\n\n"Neen, ga toch nog niet heen," smeekte Lisa, toen zij vernam, dat\nAnna wilde wegrijden, en Stremow stemde met haar in.\n\n"Dat is een groot contrast," zeide hij, "van hier naar de oude\nWrede! En buitendien: u geeft haar slechts gelegenheid haar boosheid\nte luchten, terwijl u hier slechts goede gevoelens opwekt, die alle\nmalice buiten sluiten."\n\nAnna was een oogenblik besluiteloos. De vleierijen van dien schranderen\nman, Lisa\'s oprechte hartelijkheid, deze geheele luchthartige omgeving,\nalles was zoo aangenaam, en datgene wat haar wachtte, was zoo zwaar,\ndat zij een oogenblik wankelde, of zij niet het moeielijk oogenblik der\nbeslissing nog zou verschuiven. Maar bij de voorstelling van datgene,\nwat te huis voor haar op handen was, als zij nu geen besluit nam,\nbesliste zij, nam afscheid en reed heen.\n\n\n\n\n\nXVI.\n\n\nIn weerwil van zijn schijnbaar lichtzinnig, wereldsgezind leven was\nWronsky toch een man, die een afkeer had van wanorde en verwarring. Den\nmorgen na den wedren zat hij, ongeschoren en ongewasschen, in\neen eenvoudige blouse aan een tafel te midden van afgeteld geld,\nrekeningen en brieven. Hij was tot de overtuiging gekomen, dat hij,\nals hij zijn dringendste schulden betaald had, van nu tot nieuwjaar\nslechts over een geringe som had te beschikken. Er bleef hem niets\nover, dan bij een woekeraar geld op te nemen, zijn uitgaven te beperken\nen zijn renpaarden te verkoopen.\n\nWronsky\'s leven was hoofdzakelijk daarom een gelukkig leven te noemen,\nomdat hij een voorraad van zekere grondstellingen bezat, die alles,\nwat men doen en niet doen mocht, juist bepaalden. Zij bepaalden,\nals iets onomstootelijks, dat men de schulden aan een speler, al\nwas het ook een notorisch valsch speler, dadelijk moest betalen,\neen kleermaker echter niet; dat men mannen niets mocht voorliegen,\nmaar vrouwen wel; dat men niemand mocht bedriegen, uitgezonderd\ngetrouwde mannen; dat men niemand een beleediging vergeven, maar\nzelf ieder beleedigen mocht, en zoo verder. Al deze grondstellingen\nmochten volkomen redeloos en zelfs slecht zijn, maar zij stonden\nontegenzeggelijk vast en werden algemeen erkend, en Wronsky kon,\nterwijl hij ze in toepassing bracht, zijn rust bewaren en het hoofd\nhoog dragen. Slechts in den laatsten tijd, bij zijn verhouding tot\nAnna, gevoelde hij somwijlen, dat zijn grondstellingen met menige\ndaadzakelijke werkelijkheid niet overeenstemden en dat zich voor\nzijn voorwaartszienden blik zwarigheden en twijfelingen ophoopten,\ntot welker wegruiming hij geen leiddraad vermocht te vinden.\n\nZijn tegenwoordige verhouding tot Anna en haar echtgenoot kwam hem\nduidelijk en eenvoudig voor; zij was in den codex der grondbeginselen,\ndie zijn richtsnoer waren, volkomen vastgesteld. Zij was een\nbeschaafde dame, die hem haar liefde had geschonken, en hij beminde\nhaar en had voor haar dezelfde, zoo niet een nog grootere achting,\nalsof zij zijn wettige echtgenoote geweest ware. Ook haar situatie\ntegenover de conversatiewereld was volkomen helder. Allen mochten\nweten en vermoeden, wat zij wilden, maar spreken durfde niemand er\nover. In het tegenovergestelde geval was hij bereid de babbelaars tot\nzwijgen te brengen en hen te dwingen de niet aanwezige eer der vrouw,\ndie hij beminde, te achten.\n\nZijn standpunt tegenover den echtgenoot was hem het duidelijkst. Van\nhet oogenblik af, dat Anna hem haar liefde had beleden, had hij een\neenig, onbetwistbaar recht op haar. De echtgenoot was voortaan een\novertollig, belemmerend persoon. Ongetwijfeld was dat voor hem een zeer\nonaangename positie, maar wat was daaraan te doen? Het eenige recht,\ndat de echtgenoot had, was, met de wapens in de hand voldoening te\neischen, en van het begin af was Wronsky bereid deze te geven.\n\nIn den laatsten tijd echter had zich tusschen hem en haar een intieme\nomstandigheid voorgedaan, die hem verschrikte. Gisteren nog had zij\nhem medegedeeld, dat zij in blijde hoop verkeerde, en hij bemerkte,\ndat deze mededeeling en hetgeen zij deswege van hem verwachtte, iets\nvorderde, dat niet in den codex der hem leidende grondstellingen was\nvastgesteld. "Als ik haar gezegd heb, dat zij haar man moet verlaten,\nheb ik daarmede ook gezegd, dat zij zich met mij moet vereenigen? En\nhoe zal ik haar nu ontvoeren, nu ik geen geld heb? Verondersteld dat\nik het toch zoo kon aanleggen; maar hoe zou ik haar kunnen ontvoeren,\nals ik in den dienst wil blijven? Als ik haar dat gezegd heb, dan\nmoet ik ook tot alles bereid zijn, dat wil zeggen, ik moet den dienst\nverlaten...."\n\nEn hij werd nadenkend. Eerzucht was reeds de droom zijner\nkindsheid, een gedachte en droom, dien hij zelf niet bekende,\nmaar die hem zoo geheel doordrong, dat die nu ook kampte met den\nliefdehartstocht. In de wereld zoowel als in den dienst had hij een\ngroote fout begaan. Wenschende zijn onafhankelijken geest te toonen en\nzich daardoor naar boven aan te bevelen, had hij een hem aangeboden\nbetrekking afgewezen in de hoop, door deze afwijzing een nog meer\ngunstige meening te winnen; maar het bleek spoedig, dat hij te koen\nhad gerekend, want men sloeg voortaan geen acht op hem. Terwijl hij nu\neenmaal aldus nolens volens een onafhankelijk karakter had aangenomen,\nbleef hij hieraan ook in het vervolg op eene fijne en schrandere\nwijze getrouw, alsof hij volstrekt niet ontevreden en beleedigd was,\nmaar slechts dit eene wenschte, dat men hem met rust liet, omdat het\nhem zoo beviel. Doch reeds sedert een jaar, sedert zijn verplaatsing\nnaar Moskou, vond hij in den grond zijns harten daarin volstrekt\ngeen welgevallen. Hij bemerkte, dat zulk een gezochte stelling van\neen man, die alles had kunnen verwerven, maar niets verworven had,\nallengs haar waarde verloor en dat velen begonnen te denken, dat\nhij in werkelijkheid ook wel geen andere talenten bezitten mocht,\ndan die van een eerlijke en goede vent te zijn.\n\nZijn liaison, die zooveel opzien verwekt en hem een zekeren nieuwen\nglans verleend had, bevredigde hem een tijd en bracht den aan zijn\nhart knagenden worm tot rust, maar voor ongeveer een week had deze\nworm zijn aanvallen met vernieuwde heftigheid hervat.\n\nDe vriend zijner jeugd Serpuchowsky, met hem uit hetzelfde district,\nvan gelijke afkomst en zijn vroegere corpskameraad, die overal zijn\nmededinger geweest was, op de schoolbank, bij alle dwaze streken en\nin eerzuchtige droomerijen,--deze Serpuchowsky was dezer dagen uit\nMidden-Azie teruggekeerd met twee ridderorden, zooals zelden aan zulk\neen jong generaal werden geschonken. "Wel benijd ik hem niet, maar\nzijn bevordering toont mij, dat, als men maar weet af te wachten,\nde carriere van een man van mijn soort snel gemaakt is. Voor drie\njaren hadden wij beiden denzelfden rang. Verlaat ik nu den dienst,\ndan verbrand ik mijn schepen. Blijf ik in dienst, dan verlies ik\nniets. Zij heeft toch zelf gezegd, dat zij haar positie niet veranderd\nwenscht te zien. En in het bezit harer liefde behoef ik Serpuchowsky\nniet te benijden."\n\nEn terwijl hij zijn knevel draaide, stond hij op en ging eenige malen\nde kamer op en neer. Zijn oogen schitterden en hij gevoelde de vaste,\nrustige en blijmoedige gemoedsstemming terugkeeren, die hem zijn\npositie als zuiver en eenvoudig deed beschouwen.\n\n\n\n\n\nXVII.\n\n\nHet was ongeveer zes uur, toen Wronsky Anna\'s brief ontving. Om ter\nrechtertijd daar te zijn en om niet met zijn eigen paarden, die aan\nieder bekend waren, te rijden, gebruikte hij Jawschins droschke en liet\nde paarden aandrijven tot een snellen rit. Op eenigen afstand van het\nhuis liet hij stil houden, sprong uit het rijtuig en ging de laan in,\ndie naar Wrede\'s woning leidde. In de laan zelf was niemand te zien,\nmaar toen hij omzag, bespeurde hij Anna aan de rechter zijde van den\ntuin. Haar gelaat was door een sluier bedekt, maar zijn verheugde blik\nzag en omvatte alles op eens: de haar alleen eigen wijze van gaan,\nhaar eigenaardige schouders, de houding van haar hoofd--en als een\nelectrische stroom voer door zijn lichaam. Zij ging hem te gemoet en\ngaf hem een stevigen handdruk.\n\n"Ge zijt toch niet boos, omdat ik u geroepen heb? Ik moest je zeer\nnoodig spreken."\n\nDe vastberaden en ernstige uitdrukking van haar gelaat, die hij zelfs\ndoor den sluier opmerkte, veranderde dadelijk zijn stemming.\n\n"Ik boos op je zijn? Maar hoe komt ge juist hierheen? Waarom...?"\n\n"Dat is hetzelfde," zeide zij en legde haar arm in den zijnen; "kom,\nik moet je spreken."\n\nHij bemerkte, dat er iet was voorgevallen en dat deze bijeenkomst\ngeen verblijdende oorzaak had. In haar tegenwoordigheid had hij geen\neigen wil. Zonder nog de reden van haar onrust te kennen, gevoelde\nhij reeds, dat zich deze onrust ook aan hem mededeelde.\n\n"Nu? Wat is er dan?" vroeg hij en trachtte op haar gelaat te lezen.\n\nNa eenige schreden gedaan te hebben stond zij plotseling stil.\n\n"Ik heb je gisteren niet verteld," begon zij haastig en diep\nademhalend, "dat ik bij het terugkeeren Alexei Alexandrowitsch alles\nheb bekend.... Ik heb hem gezegd, dat ik zijn vrouw niet meer zijn\nkon ... dat.... Ik heb hem alles gezegd."\n\nTerwijl zij sprak, had hij zich onwillekeurig voorover gebogen, maar\nzoodra zij had uitgesproken, richtte hij zich weder hoog op en zijn\ngelaat nam een trotsche en sombere uitdrukking aan.\n\n"Ja, ja, zoo is het beter, honderdmaal beter; ik begrijp, hoe zwaar\nhet zijn moest," antwoordde hij; doch niet op zijn woorden, maar\nslechts op de uitdrukking van zijn gelaat sloeg zij acht. Zij wist\nniet, dat deze uitdrukking werd veroorzaakt door zijn eerste gedachte,\ndat nu een duel onvermijdelijk was. Want de gedachte aan een duel was\nniet bij haar opgekomen en derhalve verklaarde zij die uitdrukking\nvan sombere vastberadenheid op een andere wijze.\n\nDit rendez-vous was voor haar van het grootst belang; zij hoopte daar\neen verandering van en redding uit haar toestand. Was Wronsky bij haar\nmededeeling dadelijk vast besloten geweest en had hij zonder aarzelen\nhartstochtelijk gezegd: "Laat alles achter en vluchten wij!" dan\nhad zij haar zoon verlaten en was met hem gegaan. Maar nu bespeurde\nzij bij hem een opwellende gewaarwording, die haar beleedigde en hij\nscheen haar te wankelen.\n\n"Het was mij volstrekt niet zwaar.... Het ging van zelf," zeide\nzij geraakt. "En hier!"--zij haalde den brief van haar man uit haar\nhandschoen te voorschijn.\n\n"Ik begrijp, ik begrijp!" trachtte hij haar neder te zetten en nam\nden brief, maar las hem niet: "Ik heb slechts een wensch en eene bede\n... deze toestand moet ophouden en ik moet mijn leven geheel aan uw\ngeluk kunnen wijden."\n\n"Waarom zegt ge mij dat? Heb ik daaraan dan getwijfeld? Had ik daaraan\nkunnen twijfelen...."\n\n"Wie gaat daar?" vroeg Wronsky plotseling; hij zag twee dames naderen:\n"wellicht zijn het bekenden!" En hij sloeg haastig met haar een\nzijpad in.\n\n"Och, mij is dat geheel onverschillig!" zeide zij. Haar lippen beefden\nen het kwam hem voor, alsof haar oogen met een geheel bizondere\nverstoordheid van achter haar sluier hem aanstaarden. "Derhalve,\nzooals ik gezegd heb, dat is het niet, daaraan valt in het geheel\nniet te twijfelen. Maar zie toch, wat hij schrijft. Lees het!"\n\nZij bleef staan. Toen hij den brief had gelezen, zag hij tot haar op,\nmaar in zijn blik ontbrak de vastberadenheid. Zij leidde daaruit af,\ndat hij reeds vooraf bij zich zelf deswege zijn overleggingen gemaakt\nhad; zij wist, dat hij, wat hij haar ook zeggen mocht, toch niet\nalles zou zeggen, wat hij dacht, en zij besefte, dat zij in haar\nlaatste hoop was bedrogen. En dat had zij niet verwacht.\n\n"Gij ziet, welk een soort van mensch hij is," zeide zij met bevende\nstem.--"Hij...."\n\n"Vergeef mij," viel Wronsky haar in de rede: "Ik verheug me daarover\n... om Godswil, laat mij toch eerst uitspreken," voegde hij er bij,\nhaar een bezorgden blik toewerpend. "Ik verheug me er over, omdat\nhet niet zijn kan, omdat het onmogelijk zoo blijven kan, als hij het\nzich denkt...."\n\n"Waarom toch kan het niet?" vroeg Anna, haar tranen nog terughoudend;\nzij hechtte reeds aan hetgeen hij antwoorden zou volstrekt geen waarde\nmeer. Zij besefte, dat haar noodlot was beslist.\n\nWronsky wilde zeggen, dat na het duel, dat naar zijn meening\nonvermijdelijk was, de zaak zich geheel anders kon ontwikkelen, maar\nhij zeide wat anders. "Het kan zoo niet blijven! Ik hoop, dat ge\nnu vrij van hem worden zult.--Ik hoop het...." Hij werd verlegen en\nbloosde--"en hoop, dat ge mij zult veroorloven dan ons verder leven\nin te richten en daarover na te denken. Morgen...."\n\nMaar zij liet hem niet uitspreken.\n\n"En mijn zoon?" riep zij uit, "gij ziet toch, wat hij schrijft;\nik moet hem verlaten en dat wil en kan ik niet!"\n\n"Maar om Godswil, wat is dan beter, den zoon opgeven of in dezen\nvernederenden toestand blijven?"\n\n"Vernederend? Voor wien?"\n\n"Voor ons allen, het meest voor u."\n\n"Vernederend zegt gij? Zeg dat niet. Zulke woorden hebben voor mij\ngeen zin," zeide zij met bevende stem. Hij moest nu geen onwaarheid\nspreken. Slechts zijn liefde bleef haar over en zij wilde hem\nbeminnen. "Gij begrijpt, dat zich voor mij van den dag af, dat ik u\nlief had, alles heeft veranderd. Ik heb slechts nog dit eene over:\nuwe liefde. Ben ik van deze zeker, dan gevoel ik mij zoo vast en zoo\nhoog, dat niets voor mij vernederend kan zijn. Ik ben trotsch op mijn\ntoestand, want.... Ik ben er trotsch op, dat...." Zij kwam er niet\ntoe uit te spreken, waarop zij trotsch was, want tranen van schaamte\nen vertwijfeling verstikten haar stem. Zij was blijven staan en snikte.\n\nOok hij gevoelde, dat hem iets in de keel omhoog drong; voor de eerste\nmaal in zijn leven gevoelde hij zich op het punt om te weenen. Hij\nwist niet te zeggen, wat hem eigenlijk ontroerde. Hij had medelijden\nmet haar en hij was zich bewust, haar niet te kunnen helpen, alsmede\ndat hij schuldig was aan haar ongeluk en dat hij slecht had gehandeld.\n\n"Is dan een scheiding niet mogelijk?" vroeg hij op zwakken toon.\n\nZonder te antwoorden schudde zij het hoofd.\n\n"Kan men dan het kind niet behouden en _hem_ toch verlaten?"\n\n"Ja, maar dat hangt alles van hem af. Ik moet nu naar hem heenrijden,"\nantwoordde zij droog. Haar vermoeden, dat alles bij het oude zou\nblijven, had haar niet bedrogen.\n\n"Dinsdag moet ik in Petersburg zijn en dan zal alles beslist worden."\n\n"Ja, maar spreken wij er niet meer van," antwoordde Anna.\n\nAnna nam afscheid, klom in haar rijtuig en reed naar huis.\n\n\n\n\n\nXVIII.\n\n\nToen Anna des Dinsdags vroegtijdig met den trein in Petersburg aankwam,\nwerd zij door haar man niet verwacht. Men zeide haar, dat hij met\nden chef zijner kanselarij werkte. Zij liet hem zeggen, dat zij was\naangekomen en begaf zich naar haar kamer, waar zij haar zaken in orde\nschikte en afwachtte, dat haar man haar zou komen opzoeken. Maar hij\nkwam niet. Zij hoorde, hoe hij den kanselarij-chef zijn afscheid gaf\nen wist, dat hij spoedig weer voor dienstzaken moest heengaan. Zij\nwilde hem nog vooraf gesproken hebben om met hem in het reine te\nkomen. Zij ging de zaal door en trad vast besloten naar hem toe.\n\nToen zij zijn kabinet binnentrad, zat hij, gereed om weg te rijden,\nin zijn uniform voor een kleine tafel, waarop hij leunde, en zag\ntreurig voor zich heen. Zij zag hem eer, dan hij haar, en zij bemerkte,\ndat hij aan haar dacht.\n\nToen hij haar zag, wilde hij opstaan, maar bedacht zich een oogenblik;\nzijn gelaat begon te gloeien, wat Anna anders nog nooit bij hem bemerkt\nhad, en hij stond driftig op en ging haar te gemoet. Hij zag haar aan,\ndoch zag haar niet in de oogen, maar hooger, naar haar voorhoofd en\nfrisuur. Hij reikte haar de hand en noodigde haar te gaan zitten. Anna\nzag, dat hij zeer bleek was en dat zijn handen sidderden.\n\nDat was niet, wat zij had verwacht. Toen zij zich voor deze bijeenkomst\nvoorbereidde, had zij zich voorgenomen hem aan te klagen en zich te\nrechtvaardigen, maar toen zij hem aanschouwde, had zij medelijden\nen zij besefte, dat zij dit gevoel noch aan zich zelf noch aan hem\nmocht bekennen of doen blijken.\n\n"Ik verheug mij, dat ge gekomen zijt," zeide hij eindelijk, toen hij\nzijn bedaardheid herwonnen had en nam aan haar zijde plaats. Toen\nwilde hij een paar maal beginnen te spreken, maar nog hield hij zijn\nwoorden terug. Zij wist niet, wat zij zeggen zoude. En zoo duurde\nhet zwijgen tamelijk lang.\n\n"Hoe gaat het Serescha?" vroeg hij ten laatste, maar zonder een\nantwoord af te wachten, liet hij er dadelijk op volgen: "Ik zal van\ndaag niet te huis eten; ik moet dadelijk wegrijden."\n\n"Ik wilde eigenlijk naar Moskou vertrekken...." zeide zij.\n\n"Neen, het is zeer goed gedaan, dat ge hier gekomen zijt."\n\nAndermaal ontstond een stilzwijgen. Overtuigd, dat zij over niets\nkonden spreken, voor zij tot een verklaring waren gekomen, begon\nzij eindelijk:\n\n"Alexei Alexandrowitsch," zeide zij, zonder de oogen voor zijn op haar\ncoiffure gevestigden blik neer te slaan. "Ik ben een schuldige vrouw,\neen slechte vrouw, maar ik ben wat ik was, wat ik u onlangs gezegd heb,\nen ik ben gekomen om u te zeggen, dat daaraan niets te veranderen is."\n\n"Ik heb u daarnaar niet gevraagd," zeide hij plotseling met beslistheid\nen zag haar vol haat recht in de oogen: "Dat heb ik zelf reeds\nvermoed."\n\nOnder den invloed van zijn toorn herwon hij al zijn kracht en\nberadenheid.\n\n"Maar wat ik u reeds gezegd heb," ging hij met zijn scherpe stem\nvoort, "dat herhaal ik nog eens: ik acht mij niet verplicht, dat te\nweten. Ik wil het ignoreeren. Niet alle vrouwen zijn zoo goed als\ngij om zulk een haast te maken met zulk een aangename mededeeling\naan haar man. Ik ignoreer het, zoolang de wereld het niet weet en\nmijn naam niet beschimpt wordt. En daarom zeg ik u nu reeds, dat de\nverhoudingen tusschen ons dezelfde blijven zullen als tot hiertoe,\nen slechts in geval ge u mocht compromitteeren, zou ik maatregelen\nmoeten nemen om mijn eer te beschermen."\n\n"Maar onze betrekking kan niet de vroegere blijven...." bracht zij\nop schuchteren toon in en zag hem verschrikt aan.\n\nToen zij zijn kalme rustigheid bemerkte en zijn schelle kinderstem\nhoorde, kreeg haar afkeer over het eerste gevoel van medelijden\nde overhand, en hoezeer zij er ook tegen op zag, was zij nu toch\nbesloten, tot elken prijs haar verdere verhouding tot hem in helder\nlicht te stellen.\n\n"Ik kan uw vrouw niet zijn, als ik...."\n\nHij lachte koel en boosaardig.\n\n"Het schijnt, dat de levenswijs, die ge nu gekozen hebt, ook op uw\nbegrippen invloed heeft. Ik acht het eene zoozeer, als ik het andere\nveracht. Uw verleden acht ik, uw heden veracht ik. Van de beteekenis,\ndie ge aan mijn woorden geeft, was ik steeds ver verwijderd."\n\nAnna zuchtte en boog het hoofd.\n\n"Overigens begrijp ik niet," ging hij zich meer opwindend voort, "hoe\ngij, die zulk een onafhankelijken zin hebt om juist uw echtgenoot\nuw ontrouw mede te deelen, zonder daarin iets aanstootelijks te\nzien,--hoe gij, zeg ik, in de vervulling uwer uitwendige plichten\ntegenover uw man iets aanstootelijks kunt zien."\n\n"Alexei Alexandrowitsch, wat wilt gij van mij?"\n\n"Ik wil, dat ik dien mensch hier niet weer ontmoet, en dat gij u\nzoo gedraagt, dat niet de _wereld_, niet de _dienstboden_ u kunnen\naanklagen. Dit is wel niet te veel geeischt. En daarvoor zult\ngij de rechten eener eerbare vrouw genieten, zonder haar plichten\nte betrachten. Dit is alles, wat ik u te zeggen hebt. Nu moet ik\nwegrijden. Ik zal vandaag niet te huis eten."\n\nHij stond op en ging naar de deur.\n\n\n\n\n\nXIX.\n\n\nDe nacht, dien Lewin op het hooi in de weide had doorgebracht, was\nniet vruchteloos geweest. Zijn zaken, zooals hij ze tot hiertoe had\ngedreven, hadden zijn belangstelling verloren. In weerwil van het\nuitzicht op een goeden oogst, had hij, naar zijn meening, nimmer\nzooveel onaangenaamheden en tegenwerking van de arbeiders gehad als\njuist in dit jaar. En de oorzaak van dit alles was hem nu duidelijk\ngeworden. Hij was tot het inzicht gekomen, dat hij tot hiertoe\nslechts een bestendigen kamp tegen zijn arbeidsvolk gevoerd had,\nwaarbij niets te winnen was, dan dat zijn bedrijf achteruit ging en\ndat de schoone werktuigen, de akkers en het vee groote schade leden.\n\nWaarin bestond eigenlijk deze strijd? Hij moest voor elke kopeke\nopkomen, want deed hij dat niet met alle energie, dan zou het geld\nspoedig niet meer toereikend geweest zijn om de arbeiders te betalen,\nen van de andere zijde streefden dezen er slechts naar om rustig en\naangenaam, d.i. zooals zij het gewoon waren, te arbeiden. Het was in\nzijn belang, dat het volk zooveel mogelijk verrichtte, dat hij steeds\nalle opmerkzaamheid aanwendde om niet den wanmolen, de dorschmachine,\nde paarden te laten benadeelen, kortom, al zijn maatregelen wel te\noverleggen. Voor de arbeiders daarentegen kwam het er op aan zoo\ngemakkelijk als maar kon hun werk te doen, met de noodige pauzen\nen bovenal onbezorgd en zonder nadenken. Dit ondervond hij dezen\nzomer elken dag. Hij zond zijn arbeiders om klaver te maaien met\nbevel de weinige geschikte van onkruid niet vrije desjatinen uit\nte zoeken en deze voor den hooibouw te bezigen, maar zij maaiden de\nbeste desjatinen, die voor zaadwinning geschikt waren en trachtten\nzich te rechtvaardigen met de bewering, dat de voormaaier het zoo\nhad geregeld, en troostten er Lewin mede, dat het hooi toch bizonder\nmooi was; maar deze begreep zeer goed de eigenlijke reden, die was,\ndat deze desjatinen zich gemakkelijker lieten maaien. De ploegen\nbleken onbruikbaar, want het kwam de knechts niet in den zin de\neenmaal hooggestelde schaar dieper te stellen; ze werd met geweld\nomgekeerd, het paard gekweld en den akker bedorven. Maar men verzocht\nhem zich daarover niet te bekommeren. De paarden liepen in de tarwe,\nwant geen der boeren had lust nachtwaker te zijn en ofschoon het\nverboden was, losten zij elkander bij de paardenwacht af, en Wanka,\ndie den geheelen dag had gewerkt, sliep natuurlijk in en zeide, toen\nhij zijn schuld bekende: "Zij wilden het zoo!" De drie beste kalvers\nhadden zich aan de klaver ziek gegeten, omdat men verzuimd had ze te\ndrenken. En dit alles geschiedde, niet, omdat zij Lewin en zijn zaken\nkwalijk gezind waren, daar zij integendeel hem voor een "gemeenen"\nheer hielden (dit was de grootste lof); maar het geschiedde, omdat\nmen gemakkelijk en zorgeloos wilde arbeiden en zijn belang was hun\nniet alleen vreemd en onbegrijpelijk, maar ongelukkig rechtstreeks in\nstrijd met hun eigen belangen. Derhalve gevoelde Lewin zich sedert\ngeruimen tijd door zijn landbouwbedrijf niet meer bevredigd. Elke\nandere werkzaamheid verachtte hij en hield den landbouw slechts voor\neen ware en ernstige bezigheid en beminde dien. Maar nu kon hij zich\nniet meer misleiden. Dit bedrijf voldeed hem niet meer en hij kon er\nzich bijna niet meer mede bezighouden.\n\nDaarbij kwam nog de aanwezigheid der Tscherbatzky\'s binnen een afstand\nvan dertig werst, en hij kon en wilde haar niet zien. Toen hij bij\nDarja Alexandrowna Oblonsky een bezoek had afgelegd, had deze hem\nverzocht zijn bezoek dikwijls te herhalen, natuurlijk om andermaal\nbij haar zuster aanzoek te doen, die, zooals zij hem genoegzaam had te\nkennen gegeven, hem nu voorzeker zou aannemen. Toen Lewin Kitty zelf\nhad wedergezien, was hij tot het bewustzijn gekomen, dat hij niet had\nopgehouden haar te beminnen; maar nu, nu hij wist, dat zij daar was,\nkon hij er volstrekt niet meer heenrijden. De afwijzing, die hij had\nondergaan, had een onoverkomelijke kloof tusschen hen gegraven.\n\n"Ik kan, nu zij de vrouw niet worden kan van hem, dien zij zich\nwenschte, haar niet vragen mijn vrouw te worden."\n\nDeze gedachte maakte hem koel en vervreemdde hem van haar.\n\n"Ik zou niet in staat zijn zonder een uitdrukking van verwijt met\nhaar te spreken, zonder haar toornig aan te zien, en zij zou--dit kan\nniet anders--nog meer afkeer van mij krijgen. En dan, hoe kan ik nu,\nna hetgeen Dolly mij gezegd heeft, nog naar haar toe gaan? Hoe licht\nzou ik toonen, wat men mij van haar gezegd heeft! Of ik zou komen\nals een grootmoedige, die haar vergeeft, haar begenadigt. Ik zou voor\nhaar staan als een edelmoedige, die vergeeft, die haar weer aanneemt\nen begunstigt met zijn liefde? Waarom heeft Dolly mij dat gezegd? Ik\nhad haar immers toevallig kunnen ontmoeten, en dan had zich alles\nvan zelf geschikt--maar nu is het onmogelijk, volstrekt onmogelijk."--\n\nOm dezen tijd zond Darja Alexandrowna hem een briefje, waarin zij\nhem om een dameszadel voor Kitty verzocht.\n\n"Men heeft mij gezegd, dat gij er een bezit," schreef zij: "ik hoop,\ndat gij hem zelf komt brengen."\n\nDat kon hij nu in het geheel niet verdragen. Hoe kon zulk een\nverstandige en beschaafde vrouw haar zuster zoozeer vernederen?\n\nHij schreef wel tien briefjes, verscheurde ze alle weder en zond\neindelijk den zadel zonder eenig antwoord. Toen liet hij, in de\novertuiging ongepast gehandeld te hebben, de zorg voor zijn zaken,\ndie hem tegenstonden, aan zijn rentmeester over en begaf zich\nnaar een verwijderd gouvernement, naar een vriend, die schoone\njachtgronden bezat en hem onlangs had uitgenoodigd. Nu gevoelde hij\nzich verlicht, omdat hij uit de nabijheid der Tscherbatzky\'s en van\nzijn landbouwzaken verwijderd werd en juist voor een jachtvermaak, dat\nonder alle verdrietelijkheden hem steeds de beste troost was geweest.\n\n\n\n\n\nXX.\n\n\nMijnheer en mevrouw Karenin leefden voort in een huis, zagen elkander\ndagelijks, maar waren elkander geheel vreemd geworden. Alexei\nAlexandrowitsch had zich tot regel gesteld, eiken dag zijn vrouw te\nbezoeken, opdat de dienstboden geen aanleiding tot verdenking hadden,\nmaar hij vermeed het \'s middags te huis te blijven. Wronsky kwam niet\nin Karenins huis, maar ontmoette haar buiten hetzelve en het was haar\nechtgenoot bekend.\n\nDeze verhouding was voor alle drie zeer pijnlijk, en geen hunner zou in\nstaat geweest zijn zoo voort te leven, als niet ieder de verwachting\nhad gekoesterd, dat deze toestand spoedig zou veranderen. Alexei\nAlexandrowitsch verwachtte, dat, gelijk alles, zoo ook deze hartstocht\nvoorbij zou gaan, dat alle herinnering daaraan vergeten en zijn naam\nonbeschimpt blijven zoude. Anna, door wie die toestand was ontstaan\nen voor wie hij het kwellendst was, verdroeg hem, omdat zij vast\novertuigd was, dat hij zich spoedig zou oplossen; zij wist wel niet\nhoe, maar _dat_ er op een of andere wijze een beslissing zou komen,\nhiervan was zij zeker. Ook Wronsky, die zich onwillekeurig door haar\ngeest liet beheerschen, verwachtte met haar de een of andere van zijn\nwil onafhankelijke gebeurtenis, die alle bezwaren zou oplossen.\n\nTegen het midden van den winter was voor Wronsky een zeer vervelende\nweek weggelegd. Hij was namelijk aan een buitenlandschen prins\ntoegevoegd, die gekomen was om de merkwaardigheden van Petersburg te\nleeren kennen. Wronsky verstond de kunst van representeeren; hij had\nhet talent bij het betoon van den grootsten eerbied zijn eigenwaarde\nte bewaren en was aan den omgang met soortgelijke hooge personen\ngewoon. En toch viel hem nu de vervulling van dezen plicht zeer\nzwaar. De prins wilde zich niets laten ontgaan, waarover men hem te\nhuis zou kunnen ondervragen. Vooral vond hij genoegen in de speciaal\nRussische uitspanningen. \'s Morgens werden alle bezienswaardigheden\nin oogenschouw genomen, \'s avonds werden nationale feestelijkheden\nbezocht. De prins bezat een, zelfs voor een prins zeldzame gezondheid;\ndoor gymnastiek en goede zorg voor zijn lichaam had hij ze zoo goed\ngesterkt, dat hij bij alle inspanning en uitspatting zoo frisch bleef\nals een hoen. Des prinsen stokpaardje waren de nationale vermaken. Hij\nwas in Spanje geweest, had er serenades gebracht en een liaison gehad\nmet een Spaansche, die op de mandoline speelde. In Zwitserland had\nhij gemzen gejaagd; in Engeland had hij in een rooden jachtfrak over\ngraven en hekken gesprongen en legde tegen een weddenschap tweehonderd\nfasanten neder. In Turkije had hij den harem bezocht en in Indie had\nhij op een olifant een wandelrit gedaan en nu in Rusland wenschte\nhij alle echt Russische gebruiken te leeren kennen.\n\nWronsky had genoeg te doen om in de opvolging van alle nationale\nverrichtingen, die door verschillende personen werden aangeboden,\neen zekere orde te brengen. Nu waren er wedrennen en berenjachten,\ndan troyka\'s en Zigeuners en drinkgelagen, waarbij naar Russische\nzeden flesschen en glazen werden in stukken geworpen. En de prins\nmaakte zich met groot gemak de Russische gebruiken eigen; hij\nsloeg de presenteerbladen en al wat er op stond in stukken, zette\nZigeunerinnen op zijn knie en scheen te vragen: "Wat nog meer? of is\ndit nu het geheele Russische gebruik?" Overigens bevielen van alle\nRussische vermaken den prins het meest de Fransche tooneelspeelsters,\nde balletdanseressen en de champagne met wit lak.\n\nWronsky was aan het verkeer met prinsen gewoon, maar deze week--was\nhet omdat hij was veranderd of omdat hij den prins van al te nabij\nzag?--deze week viel hem zijn ambt buitengewoon zwaar. Hij gevoelde de\nverplichting om geen oogenblik de houding van gestrenge en hoffelijke\nvereering te vergeten; en hij zag, op welk een verachtelijke wijze\nde prins zijn landgenooten behandelde, die wel uit hun vel wilden\nspringen in hun ijver om hem Russische vermaken te doen kennen. Des\nprinsen oordeel over Russische vrouwen, die hij voorgaf te willen\nbestudeeren, joeg Wronsky somwijlen het rood van den toorn op\nhet gelaat. De eigenlijke grond echter, waarom de prins hem zoo\nonverdragelijk was, was hierin gelegen, dat Wronsky onwillekeurig\nin hem zich zelf herkende; en wat hij in dezen spiegel zag, vleide\nzijn eigenliefde volstrekt niet; hij was een weinig beduidend, zeer\nhoogmoedig, buitengewoon gezond en kleingeestig, zinnelijk mensch,\nverder niets; een gentleman voorzeker, dat kon Wronsky niet ontkennen;\ntegenover hooger geplaatsten rustig en ongedwongen, eenvoudig en\nvrijmoedig tegen zijns gelijken, nederbuigend tegen ondergeschikten.\n\nEvenzoo was Wronsky, en hij had dat tot hiertoe steeds voor een groote\ndeugd gehouden; maar tegenover den prins was hij de lager geplaatste\nen de minachtende nederbuiging tot hem ergerde hem.\n\n"Niets als roastbeef! Is het mogelijk, dat ik ook zoo ben?" dacht hij.\n\nToen de prins den zevenden dag afscheid nam om naar Moskou te reizen en\nhij Wronsky zijn dank had betuigd, gevoelde deze zich van een grooten\nlast en een onaangenamen spiegel bevrijd. De prins had afscheid van\nhem genomen op het spoorwegstation, waarheen hij van een berenjacht\nwas teruggekeerd.\n\nTe huis gekomen, vond Wronsky een billet van Anna. Zij schreef:\n\n"Ik ben ziek en ongelukkig, dat ik niet uitgaan en u zien kan. Kom\nheden avond. Om zeven uur gaat Karenin naar de zitting, waar hij tot\nongeveer tien uur zal blijven."\n\nWronsky was er een oogenblik verwonderd over, dat zij in weerwil van\nhet verbod haars echtgenoots hem toch bij zich noodigde, maar hij\nbesloot aan haar wensch te voldoen.\n\nWronsky was dezen winter tot overste bevorderd, daarop was hij uit zijn\nregiment gegaan en leefde nu onafhankelijk. Nadat hij had ontbeten,\nwierp hij zich op de sofa en in de eerstvolgende vijf minuten verwarden\nzich in zijn voorstelling de onaangename ervaringen der laatste dagen\nmet zijn gedachten aan Anna en aan een boer, die als opdrijver bij\nde laatste berenjacht een gewichtige rol had gespeeld, en toen sliep\nhij in. Hij ontwaakte bevend van schrik. Hij sprong op en ontstak een\nlicht. "Wat was dat? Wat heb ik zooeven voor vreeselijks gedroomd? Ja,\njuist, deze beer, de opdrijver, geloof ik dat het was! Een kleine,\nsmerige kerel met stoppeligen baard--wat deed hij daar in zijn gebukte\nhouding? En plotseling zeide hij iets in het Fransch ... zonderlinge\nwoorden.... Maar waarom was dat zoo verschrikkelijk?"\n\nHij dacht levendig na over dezen boer en diens Fransche woorden,\nen daarbij liep een koude rilling door zijn leden.\n\n"Welk een onzin," dacht Wronsky en zag op het horloge.\n\nDit wees half negen. Hij kleedde zich haastig en ging de trap af,\nterwijl hij bij de gedachte, dat hij zich zoo had verlaat, den droom\ngeheel vergat.\n\nToen hij in zijn slede bij Karenins huis aankwam, zag hij weer op\nhet horloge. Het was tien minuten voor negen. Een kleine coupe met\ntwee schimmels stond op het oprijplein. Wronsky herkende Anna\'s coupe.\n\n"Wil zij mogelijk bij mij komen?" dacht hij. "Dit was beter geweest,\nwant het is mij onaangenaam dit huis binnen te gaan. Maar enfin,\nik kan mij niet meer verbergen."\n\nHij sprong uit de slede en ging naar de deur. Deze werd geopend en de\nportier kwam met een plaid over den arm naar buiten. Hij keek Wronsky\nverschrikt aan; deze ontmoette in de deur Alexei Alexandrowitsch. Hij\nzag in het helder licht der gasvlam zijn bleek en ingevallen gelaat\nonder den zwarten hoed en de witte das, die bij zijn zwarten rok\nafstak.\n\nKarenins strakke, benevelde oogen vestigden zich op Wronsky\'s\ngelaat. Wronsky boog zich en Alexei Alexandrowitsch bracht de hand aan\nden hoed en ging voorbij. Wronsky zag, hoe hij zonder nog eenmaal om\nte zien in het rijtuig ging zitten, zich zijn plaid en een toneelkijker\nliet aangeven en toen wegreed. Wronsky ging den gang in. Zijn voorhoofd\nwas bewolkt en in zijn oogen glom een trotsch en somber vuur.\n\n"Is dat een toestand!" dacht hij. "Als hij zich nog verdedigen en\nvoor zijn eer vechten wilde, maar deze erbarmelijke nietigheid! Dit\nbrengt mij in den toestand van een dief en bedrieger, wat ik toch\nniet zijn wil!"--\n\nSedert zijn bijeenkomst met Anna in den tuin van Wrede waren zijn\ninzichten zeer veranderd. Zijn eerzuchtige gedachten waren op den\nachtergrond getreden, hij besefte, dat hij uit dien kring was geraakt,\nwaarin alles zich naar vaste regels bewoog; daarom gaf hij zich nu\ngeheel aan zijn neiging over en deze kluisterde hem sterker en immer\nsterker aan haar.\n\nHij trad haar kamer binnen.\n\n"Neen!" riep zij uit, toen zij hem zag, en de tranen kwamen haar in de\noogen: "Neen, als het zoo voortgaat, zal het nog veel vroeger komen!"\n\n"Wat, melieve?"\n\n"Wat? Ik wacht en kwel mij hier, een uur, twee uren.... Maar neen,\nik wil niet, ik kan niet met je twisten! Je zult wel niet vroeger\nhebben kunnen komen! Neen, ik wil niet verwijten."\n\nZij had haar beide handen op zijn schouder gelegd en zag hem een\ngeruimen poos diep, verrukt, uitvorschend in de oogen.\n\n\n\n\n\n\nXXI.\n\n\n"Gij hebt hem dus ontmoet?" vroeg zij, nadat zij aan de tafel was gaan\nzitten, die door de lamp werd beschenen; dat is er een straf voor,\ndat je te laat zijt gekomen."\n\n"Ja, maar hoe is dat gekomen? Hij moest toch bij de zitting zijn?"\n\n"Hij is daar ook geweest, maar al weer teruggekeerd om nu ergens\nanders heen te rijden. Maar spreek daar niet van. Waar zijt gij\ngeweest? Altijd bij uw prins?"\n\nZij kende alle bizonderheden van zijn leven. Hij wilde haar verhalen,\ndat hij den geheelen nacht onrustig geweest was en daarom den tijd\nhad verslapen, maar toen hij haar opgewonden, gelukkig gelaat zag,\nschaamde hij zich daarover. En hij zeide, dat hij had moeten uitgaan\nom de afreis van den prins te melden.\n\n"Maar nu is toch ook alles ten einde? Hij is dus vertrokken?"\n\n"Goddank, ja, nu is alles ten einde. Gij kunt niet denken, hoe\nonuitstaanbaar het mij was."\n\n"Waarom dan? Dat is toch het gewone leven van u jonge mannen\nallen!" antwoordde zij met gefronste wenkbrauwen en begon, zonder\nWronsky aan te zien, met zekere opmerkzaamheid uit een haakwerk,\ndat op tafel lag, de haakpen los te maken.\n\n"Ik heb dat leven al lang opgegeven," zeide hij, verwonderd over de\nverandering in haar gelaat. "En ik beken," voegde hij er lachend bij,\n"in deze week heb ik mijn leven als in een spiegel gezien, en dat\nwas voor mij volstrekt niet vleiend."\n\nZij hield het haakwerk in de hand en beschouwde hem met een bizonder\nfonkelenden, bijna vijandigen blik.\n\n"Heden morgen heeft Lisa mij bezocht.--Zij ontziet zich nog niet mij\nte bezoeken in weerwil van Lydia Iwanowna," voegde zij er bij--"en\ndie heeft mij van je Atheensche avondfeest verteld. Wat zijn dat\nvoor afschuwelijkheden?"\n\n"Ik moet je zeggen...." Maar zij viel hem in de rede: "Was dat dezelfde\nTherese, die je vroeger gekend hebt?"\n\n"Ik wilde je zeggen...."\n\n"Hoe afschuwelijk zijt gij mannen! Kun je u dan in het geheel\nniet voorstellen, dat een vrouw dat niet kan vergeten? Vooral een\nvrouw niet, die je tegenwoordig leven niet kan kennen. Wat weet ik\ndaarvan? Wat heb ik vroeger er van geweten? Slechts dat, wat gij er\nmij van verteld hebt. En waardoor weet ik, dat ge mij steeds de volle\nwaarheid hebt gezegd...?"\n\n"Anna, ge beleedigt mij! Gelooft ge mij dan niet? Heb ik u niet gezegd,\ndat ik geen gedachte heb gekoesterd, die ik u niet medegedeeld heb?"\n\n"Ja, ja!" zeide zij, met den wensch, haar opwellingen van jaloerschheid\ntegen te gaan. "Maar als je slechts wist, hoe zwaar het mij is! Ik\ngeloof, ik geloof je.... Wat wilde je ook zeggen?"\n\nMaar hij kon zich dat niet meer herinneren. Deze aanvallen van\nijverzucht kwamen in den laatsten tijd meermalen over haar, en hij\nbespeurde dit met schrik; hoezeer hij zich dit ook wilde ontveinzen,\nkoelden zij toch zijn liefde af, al wist hij ook, dat ze slechts uit\nliefde voor hem ontstonden. Hoe dikwijls had hij vroeger tot zich\nzelf gezegd, welk een geluk het moest zijn haar liefde te bezitten;\nen nu beminde zij hem, zooals slechts een vrouw kan beminnen,\nvoor wie de liefde het geheele leven is, en toch was hij nu verder\nvan alle geluk verwijderd, dan destijds, toen hij haar naar Moskou\nnareisde. Destijds hield hij zich voor ongelukkig, maar het geluk\nwenkte hem in de toekomst, thans bemerkte hij, dat het beste geluk\nreeds achter hem lag. Degene, die hij in den eersten tijd had leeren\nkennen, was zij niet meer; lichamelijk en geestelijk was zij veranderd\nen niet in haar voordeel. Welk een booze, onbehagelijke trek, die haar\ngeheel ontsierde, lag zooeven, toen zij van die tooneelspeelster sprak,\nop haar gelaat. Hij zag haar aan, zooals iemand een door hem geknakte\nen spoedig verwelkte bloem aanziet; de vroegere schoonheid, om welke\nhij haar geplukt had, was niet weder te vinden. Maar in weerwil dat\nhij, zooals hem toescheen, nu geen liefde meer voor haar gevoelde,\nwas hij zich toch bewust, dat hun verbintenis een onbreekbare was.\n\n"Nu? Wat wildet gij mij ook van den prins vertellen? Ik heb nu\ndezen demon verbannen," voegde zij er bij. Demon noemde zij haar\nijverzucht. "Waarom viel het je zoo zwaar met hem?"\n\n"O, volstrekt ondragelijk," antwoordde Wronsky. "Bij nadere\nkennismaking won hij vooral niet. Men zou hem kunnen vergelijken bij\neen schoon, goed gemest stuk vee, dat op de tentoonstelling den eersten\nprijs bekomt. En dan is zijn beschaving ook van een bizonderen aard;\nmen ziet, dat hij slechts deshalve beschaafd is om het recht te hebben\nalle beschaving, met uitzondering van dierlijk genot, te verachten."\n\n"Maar gij allen bemint die dierlijke genietingen," merkte zij aan en\nweder zag hij dien donkeren blik, die hem vermeed.\n\n"Gij neemt hem dus in bescherming?" vroeg hij lachend.\n\n"Ik verdedig hem volstrekt niet; mij is hij geheel onverschillig;\nmaar ik bedoel, als je zelfs niet van deze genietingen hieldt, had ge\nu kunnen laten verontschuldigen. Maar het verschafte u een genoegen\nTherese in Eva\'s kostuum te zien."\n\n"Daar is hij toch weer, de demon," zeide Wronsky, terwijl hij haar\nop tafel liggende hand greep en ze kuste.\n\n"Ja, maar ik kan niet anders. Je vermoedt niet, wat ik heb doorgestaan,\nterwijl ik op je wachtte. Ik ben niet jaloersch; ik geloof in u, als\nge bij mij zijt, maar als je ergens anders uw voor mij onbegrijpelijk\nleven leidt...."\n\nZij keerde zich van hem af, bevrijdde eindelijk de haakpen uit het\nwerk, haastig werd het eene vakje aan het andere gelegd en snel\nen zenuwachtig bewoog zich de fijne rechterhand in de geborduurde\nmanchette. "Nu, alzoo ontmoette je Alexei Alexandrowitsch," deed zich\nplotseling op eenigszins onnatuurlijken toon haar stem hooren.\n\n"Wij stieten in de deur op elkander."\n\n"En hij heeft je zoo gegroet...?" Zij zette een lang gezicht, legde\nde handen ineen, sloot half de oogen, en Wronsky zag plotseling in\nhaar schoon gelaat dezelfde uitdrukking, waarmede Karenin hem gegroet\nhad. Hij lachte en ook zij lachte vroolijk, van ganscher harte.\n\n"Ik begrijp hem niet," zeide Wronsky. "Als hij nog na uw verklaring\ngeheel met je gebroken of mij tot een duel uitgedaagd had--maar hoe\nhij dezen toestand kan verdragen, begrijp ik niet. Men kan het hem\ntoch aanzien, dat hij er onder lijdt...."\n\n"Hij?" zeide zij lachend--"hij is zeer tevreden."\n\n"Alles kon toch goed zijn.--Waarom kwellen wij allen ons?"\n\n"Slechts hij niet. Ken ik dan deze geveinsdheid niet, waarvan hij\ngeheel doortrokken is? Kan een man, die slechts eenig gevoel bezit,\nleven met een vrouw, zooals ik voor hem ben? Kan men met haar spreken\nop welwillenden toon? Neen, dat is geen man, geen mensch, maar slechts\neen pop. Buiten mij weet dat niemand. O, was ik in zijn plaats, ik\nhad al lang zulk een vrouw gedood, in stukken gescheurd in plaats van\nhaar nog ma chere Anna te noemen en op vertrouwelijken toon tot haar te\nspreken. Dat is geen mensch, maar een politieke machine. Hij begrijpt\nhet niet, dat ik uw vrouw ben en dat hij daarnaast een vreemdeling,\neen geheel overtollige is.... Maar spreken wij er niet meer van."\n\n"Dat is niet recht van u, melieve," zeide Wronsky, om haar neder\nte zetten. "Vertel mij liever, wat u deert; wat is dat voor een\nongesteldheid? Wat zegt de dokter? Maar het is zeker in \'t geheel\ngeen ziekte, als ik juist vermoed? Het is slechts in uw toestand\ngelegen? Wanneer zal het dan zijn?"\n\nDe spotachtige schittering in haar oogen verdween en werd vervangen\ndoor een anderen, stillen, weemoedigen glimlach ontstaan door de\nkennis van datgene, wat hem nog onbekend was.\n\n"Spoedig, spoedig! Gij zegt, dat onze toestand pijnlijk is en spoedig\nmoet ophouden. Als gij wist, hoe zwaar het mij is, wat ik geven wilde\nom u vrij en openlijk te kunnen beminnen! Dan zou ik mij zelf niet\nkwellen en ook u niet door mijn ijverzucht.... En dat zal spoedig zijn,\nmaar niet zoo, als gij vermoedt...."\n\nEn de gedachte aan datgene, wat komen zoude, stemde haar zoo treurig,\ndat haar de tranen in de oogen drongen en zij niet verder vermocht\nte spreken.\n\n"Ik wilde het u in het geheel niet zeggen, maar ge dwingt er mij\ntoe. Spoedig, zeer spoedig zal zich alles oplossen en wij allen zullen\ntot rust komen en ons niet meer kwellen."\n\n"Ik begrijp je niet...." zeide hij.\n\n"Je vraagt: wanneer? Spoedig! Maar ik zal het niet overleven ... val\nmij niet in de rede...." En zij haastte zich voort te gaan: "Ik weet\nhet zeker. Ik zal sterven en verheug mij er over, dat ik sterven zal\nen u van mij bevrijden...."\n\nDe tranen vloeiden haar uit de oogen. Hij boog zich over haar hand en\nkuste ze om zijn ontroering te verbergen, die naar zijn overtuiging\nongegrond was, maar die hij toch niet kon overmeesteren.\n\n"Ja, zoo is het, en zoo is het ook het beste," zeide zij en drukte\nkrachtig zijn hand; "dat is het eenige wat ons over blijft."\n\nWronsky hernam zijn kalmte en hief het hoofd op.\n\n"Welk een onzin! Wat dwaze dingen praat je toch!"\n\n"Neen, het is waar!"\n\n"Wat is waar?"\n\n"Dat ik sterf. Ik heb het in den droom gezien."\n\n"In den droom?" herhaalde hij, en plotseling viel hem zijn droom van\ndien boer in, en andermaal voer een huivering door zijn leden.\n\n"Ja, in den droom." zeide zij. "Het is reeds tamelijk lang geleden. Ik\nzag, dat ik haastig door mijn slaapkamer liep om iets te zoeken of\niets te weten te komen: Je weet, hoe het in den droom gaat," sprak\nzij en als op nieuw ontsteld sperde zij haar oogen wijd open. "En\ndaar in de slaapkamer stond iemand in een hoek...."\n\n"Och, welk een onzin! Hoe kan men nu gelooven...."\n\nMaar zij liet zich niet in de rede vallen; haar verhaal scheen haar\nte gewichtig:\n\n"En toen keerde zich die iemand om en ik zag, dat het een boer was met\neen stoppeligen baard, klein en afschrikwekkend! Ik wilde wegloopen,\nmaar daar bukte hij zich over een zak en woelde met de handen daarin\nom...."\n\nZij wees, hoe hij met de handen had rondgewoeld; ontzetting sprak\nuit haar gelaat; Wronsky dacht aan zijn eigen droom en voelde zich\ndoor dezelfde ontsteltenis aangegrepen.\n\n"... Zoo grabbelde hij en zeide daarbij in het Fransch: Snel, snel! en,\nweet je, zoo kort achtereen: Il faut battre le fer, le broyer,\nle petrir.... Van angst wilde ik wakker worden, ik ontwaakte ook,\nmaar ontwaakte slechts in den droom, en ik vroeg mij zelf: wat kan dat\nbeteekenen? En Kornei zeide tot mij: Bij de geboorte, bij de geboorte,\nmoedertje, zult gij sterven. En toen eerst ontwaakte ik werkelijk...."\n\n"Welk een onzin! welk een onzin!" zeide Wronsky, maar hij besefte zelf,\ndat de overtuiging aan zijn woorden ontbrak.\n\n"Maar wij willen daarvan niet meer spreken. Schel eens, ik zal de thee\nbestellen. Ja, wacht maar, nu zal het niet lang meer duren voor ik...."\n\nZij brak plotseling af. De ontsteltenis en opgewondenheid weken\nvoor een stille, ernstige, in zich zelf gekeerde opmerkzaamheid. Hij\nbegreep de beteekenis dezer gevoelswisseling niet. Zij voelde in zich\nde beweging eens nieuwen levens.\n\n\n\n\n\nXXII.\n\n\nNa zijn ontmoeting met Wronsky was Karenin overeenkomstig zijn plan\nnaar de Italiaansche opera gereden. Hij bleef gedurende het tweede\nbedrijf en zag allen, die hij zien moest. Toen hij weer te huis\nkwam, keek hij oplettend naar den kapstok en toen hij daar geen\nmilitairen paletot ontdekte, ging hij naar zijn kamer. Maar tegen\nzijn gewoonte ging hij niet te bed, maar ging tot drie uur in den\nnacht zijn kamer op en neder. Het gevoel van toorn tegen zijn vrouw,\ndie de welvoegelijkheid niet bewaren en de eenige haar gestelde\nvoorwaarden niet vervullen wilde, ontnam hem de rust. Zij had niet\naan zijn verlangen voldaan, derhalve moest hij haar straffen en zijn\nbedreiging volvoeren--de scheiding bewerkstelligen en haar den zoon\nontnemen! Hij kende al de omslachtigheid, die daarmede gepaard zou\ngaan, maar nu moest het geschieden.\n\nHij kon den geheelen nacht niet slapen; zijn toorn en ergernis klom\nbij toeneming en had tegen den morgen het toppunt bereikt. Hij kleedde\nzich haastig, alsof hij vreesde iets uit de volle schaal van zijn\ntoorn te storten, begaf zich dadelijk naar zijn vrouw om niet met\nzijn toorn ook zijn energie te verliezen.\n\nToen Anna, die meende haar echtgenoot zoo wel te kennen, hem zag, was\nzij getroffen. Zijn voorhoofd was gerimpeld, zijn oogen stonden somber\nen vermeden haar aan te zien, zijn lippen waren vast en verachtend\nopeen geklemd. In zijn houding, zijn beweging, in den klank zijner\nstem lag een vastberadenheid, die zijn vrouw tot hiertoe niet in\nhem gekend had. Hij trad de kamer binnen en, zonder haar te groeten,\nging hij terstond naar haar schrijftafel, nam den sleutel en opende\neen schuiflade.\n\n"Wat wilt ge?" riep zij uit.\n\n"De brieven van uw minnaar!" antwoordde hij.\n\n"Die zijn daar niet," zeide zij en wilde de lade toeschuiven, maar aan\ndeze beweging bemerkte hij, dat zijn vermoeden juist was, en, terwijl\nhij haar hand ruw wegduwde, greep hij snel de schrijfportefeuille,\nwaarin hij wist, dat zij haar gewichtigste brieven placht te\nbewaren. Zij wilde ze hem ontrukken, maar hij stiet haar van zich.\n\n"Ga zitten; ik moet met u spreken," zeide hij en drukte de portefeuille\nzoo vast onder den arm, dat de schouder omhoog kwam.\n\nZij zag hem verrast en bevreesd aan.\n\n"Ik heb u gezegd, dat ik u niet toesta uw minnaar hier te ontvangen."\n\n"Ik moest hem zien om...."\n\nZij hield op, omdat zij geen reden wist te vinden.\n\n"Ik wil de bizonderheden niet weten, waarom een vrouw haar minnaar\nmoet zien."\n\n"Ik wilde slechts...." riep zij opstuivend uit. Zijn grofheid tergde\nhaar en gaf haar den moed terug. "Gevoelt gij dan niet, hoe gemakkelijk\nhet voor u is mij te beleedigen?" zeide zij.\n\n"Beleedigen kan men slechts een eerlijk mensch, maar als men tot een\ndief zegt, dat hij een dief is, is dit slechts het vaststellen van\neene daadzaak."\n\n"Dezen nieuwen trek van wreedheid heb ik tot hiertoe nog niet in\nu gekend."\n\n"Gij noemt het wreedheid, als een man zijn vrouw alle mogelijke\nvrijheid geeft en haar naam een eerbaar schild, slechts onder\nvoorwaarde, de welvoegelijkheid te bewaren; dus dat is wreedheid?"\n\n"Het is erger dan wreedheid, het is gemeenheid, als gij het weten\nwilt," riep Anna in een oproer van woede uit en stond op om heen\nte gaan.\n\n"Neen," riep hij met piepende stem, die nu nog een noot hooger\nklonk. En terwijl hij met zijn groote vingers haar arm zoo heftig\ngreep, dat de drukking van den armband roode sporen achter liet,\ndrong hij haar met geweld op haar stoel terug.\n\n"Gemeenheid? Als gij dit woord wilt gebruiken, dan is het gemeenheid,\ndat een vrouw voor een minnaar haar man, wiens brood zij eet, en haar\nzoon verlaat!"\n\nZij boog het hoofd. Zij dacht nu niet aan haar woorden van gisteren\ntot den beminde, dat _deze_ slechts haar man, maar haar echtgenoot\neen overtollig persoon was;--zij besefte nu slechts de volle waarheid\nzijner woorden en zeide zacht: "Gij kunt mijn toestand niet erger\nschilderen, dan ik zelf mij dien voorstel. Maar waarom zegt gij mij\ndit alles?"\n\n"Waarom ik het zeg? Waartoe?" ging hij toornig voort: "Opdat ge zoudt\nweten, dat ik mijn maatregelen nemen zal om aan dezen toestand een\neinde te maken!"\n\n"Die zal ook wel spoedig een einde nemen," zeide zei en wederom kwamen\nhaar bij de gedachte aan den nu zoo gewenschten dood de tranen in\nde oogen.\n\n"Ja, het zal een vroeger einde nemen, dan gij het met uw minnaar\ngedacht hebt! (Hij bezigde dit woord bizonder dikwijls). Gij hebt\nvoldoening noodig voor uw zinnelijke hartstochten...."\n\n"Alexei Alexandrowitsch, het is niet slechts niet grootmoedig, het\nis onwelvoegelijk, een machtelooze te slaan."\n\n"Ja aan u zelf denkt gij, maar het lijden van een mensch, die uw\nechtgenoot was, treft u niet. Het is u onverschillig, of zijn leven\nis verwoest, dat hij uit ... uitgeleden...."\n\nHij sprak zoo snel, dat hij in de war geraakte en begon te\nstotteren. Het werd haar belachelijk, maar dadelijk schaamde zij\nzich over deze opwelling in dit oogenblik. Hij hield op en tot haar\nverrassing bemerkte Anna, dat zijn oogen zich met tranen vulden. En\nvoor de eerste maal verplaatste zij zich voor een oogenblik in zijn\ntoestand en had zij medelijden met hem. Maar wat kon zij zeggen of\ndoen? Zij boog het hoofd en zweeg. Ook hij zweeg een poos; toen begon\nhij weer te spreken, maar op minder scherpen en kouden toon:\n\n"Ik wilde u zeggen, dat ik morgen afreis naar Moskou en niet weer\nin dit huis zal terugkeeren. Mijn advocaat zal u mijn besluiten\nmededeelen. Mijn zoon zal naar mijn zuster gaan."\n\n"Gij hebt Serescha noodig om mij smart aan te doen," zeide zij op\nkleinmoedigen toon: "Gij houdt niet van hem.... Laat mij Serescha!"\n\n"Ja, zelfs de liefde voor mijn zoon heb ik verloren, omdat met hem\nmijn afschuw tegen u is verbonden; maar in weerwil daarvan neem ik\nhem met mij--Adieu!"\n\nHij wilde gaan, maar nu hield zij hem staande: "Alexei Alexandrowitsch,\nlaat mij Serescha," vroeg zij andermaal op zachten toon.\n\n"Ik heb niets meer te zeggen. Laat Serescha tot mijn terugkomst...."\n\n"Ik zal spoedig--bevallen. Laat hem mij!"\n\nAlexei Alexandrowitsch werd rood. Hij onttrok haar zijn hand en\nverliet zwijgend de kamer.----\n\n\n\n\n\n\n\n\n\nVIERDE BOEK.\n\n\n\n\nI.\n\n\nMet het doel om een gewichtige aangelegenheid te onderzoeken had\nAlexei Alexandrowitsch besloten naar een verwijderd gouvernement te\nreizen. Op zijn doorreis daarheen bleef hij drie dagen in Moskou. Den\ntweeden dag bracht hij den gouverneur-generaal zijn bezoek.\n\nOp een hoek van de straat, waar de equipages en droschken\nwaren opgestuwd en hij dus langzamer moest rijden, hoorde Alexei\nAlexandrowitsch zich plotseling door een luide, vroolijke stem bij zijn\nnaam roepen, zoodat hij in die richting moest uitzien. Op den hoek van\nhet trottoir stond Stipan Arkadiewitsch in een korten modernen paletot,\neen kleinen scheefstaanden hoed op, met zijn witte, blinkende tanden\ntusschen de roode, tot lachen geopende lippen; hij stond daar vroolijk,\njeugdig en schitterend en zijn roepen klonk zoo dringend en hardnekkig,\ndat Karenin wel moest ophouden. Hij hield met eene hand den greep der\ntrede van zijn rijtuig vast, uit welks venster een dameshoofd in een\nzijden hoed en twee kinderhoofdjes gluurden en wenkte lachend met de\nandere zijn zwager toe. Ook de dame lachte vriendelijk en wenkte met\nde hand Alexei Alexandrowitsch toe. Het was Dolly met haar kinderen.\n\nAlexei Alexandrowitsch wilde eigenlijk geen zijner bekenden in Moskou\nopzoeken en het minst den broeder zijner vrouw. Hij nam den hoed af\nen wilde verder rijden, maar Stipan Arkadiewitsch beval den koetsier\nstil te houden en ijlde door de sneeuw der straat naar hem toe.\n\n"Nu, maar dat is niet zoo als het behoort, ons volstrekt geen bericht\nte geven! En gisteren nog was ik bij Dusseau en lees aan de tafel den\nnaam van \'Karenin,\' maar ik vermoedde niet, dat gij dat zijn kondt;\nanders had ik je opgezocht. Hoe verheugt het mij je te zien!" en\nStipan legde den eenen voet over den anderen om de sneeuw er af te\nschudden: "Waarlijk, het is te erg, ons in het geheel geen bericht\nte zenden!" herhaalde hij en opende het portier.\n\n"Ik ben om zaken hier--ik kon niet," antwoordde Karenin op koelen toon.\n\n"Kom een oogenblik bij mijn vrouw: zij zal u gaarne zien."\n\nAlexei Alexandrowitsch haalde zijn voeten uit den plaid en begaf zich\nmet Stipan door de sneeuw naar Dolly.\n\n"Wat is dat, Alexei Alexandrowitsch? Waarom gaat gij ons zoo\nvoorbij?" vroeg Dolly lachend.\n\n"Ik was zeer door ambtszaken gebonden. Ik verheug me zeer u te\nzien. Hoe gaat het u?"\n\n"Nu, hoe gaat het onze lieve Anna?"\n\nKarenin mompelde iets onverstaanbaars en wilde heengaan, maar Stipan\nhield hem terug en zeide:\n\n"Dolly, vraag hem morgen te dineeren; wij zullen ook Kosnischew\nen Peszow vragen om hem met de keur der Moskousche vernuften op\nte wachten."\n\n"Derhalve smeek ik je te komen," zeide Dolly; "wij zullen je tusschen\nvijf en zes uur verwachten. Hoe gaat het de lieve Anna? Het is reeds\nzoo lang geleden...."\n\n"Zij vaart wel," mompelde Alexei Karenin met gefronst voorhoofd. "Het\nis mij aangenaam geweest u te zien!" En hij keerde naar zijn rijtuig\nterug.\n\n"Dus kom je morgen?" riep Dolly hem na.\n\nHij antwoordde iets, wat Dolly echter wegens het geraas der rijtuigen\nniet verstond.\n\n"Ik kom morgen nog bij je," riep ook Stipan hem na.\n\nKarenin zette zich weer in zijn rijtuig en leunde zoover mogelijk\nachterover om niemand te zien en door niemand herkend te worden.\n\n"Een zonderling!" zeide Stipan tot zijn vrouw, en nadat hij op het\nhorloge gezien had, maakte hij tegen zijn vrouw en de kinderen een\nvriendelijke handbeweging en verwijderde zich vroolijk op het trottoir.\n\n"Stiwa! Stiwa!" riep Dolly blozend.\n\nHij keerde zich om.\n\n"Ik moet voor Grischa en Tania paletots koopen! geef mij toch wat\ngeld."\n\n"Niet noodig! zeg maar, dat ik het betalen zal!" En hij verdween,\nnadat hij vroolijk een kennis had toegeknikt.\n\n\n\n\n\nII.\n\n\nDe eerstvolgende dag was een Zondag. Stipan Arkadiewitsch reed\nnaar den grooten schouwburg om de repetitie voor het ballet bij\nte wonen en gaf daar aan Mascha Tschibissow, een schoone, op zijn\naanbeveling geengageerde danseres, de gisteren haar beloofde koralen\nen kuste achter de coulissen in het donker van den schouwburg haar van\nblijdschap stralend gezicht. Toen sprak hij met haar een rendez-vous na\nhet ballet af en beloofde haar bij de laatste acte te komen en haar af\nte halen voor een souper. Van daar reed Stipan naar den Ochotny Rjad,\nzocht zelf de visch en asperge voor de middagtafel uit en om twaalf uur\nwas hij bij Dusseau, waar hij bij drie personen, die in het logement\nhun intrek hadden genomen, bezoeken had af te leggen, namelijk bij\nLewin, die zooeven van een reis in het buitenland was teruggekeerd,\ndan bij zijn nieuwen chef, die juist was aangekomen om zijn hoogen post\nte aanvaarden en die Moskou wenschte te leeren kennen, en eindelijk bij\nzijn zwager Karenin, dien hij bepaald ontvoeren wilde voor het diner.\n\nStipan Arkadiewitsch hield van een goed diner: maar nog meer hield\nhij er van een diner te geven, geen groot, maar een fijn, wat de keuze\nder gerechten, der wijnen en der gasten betrof. Het tegenwoordige menu\nbeviel hem zeer: versche baars, asperge en--als piece de resistance--:\neen eenvoudig, maar buitengewoon goed roastbeef, en de daarbij\nbehoorende wijn. Als gasten zouden bij hem zijn: Kitty en Lewin en,\nopdat dit niet opviel, nog een nicht en een jongere Tscherbatzky\nen--als piece de resistance onder de gasten:--Sergej Kosnischew en\nAlexei Alexandrowitsch, Sergej Iwanowitsch, de Moskouer philosoof en\nAlexei Alexandrowitsch, de Petersburger staatsman! En buitendien wilde\nhij nog den als origineel bekenden Peszow uitnoodigen, een liberale\nbabbelaar, liefhebber van muziek, historicus en de beminnenswaardigste\nvan alle vijftigjarige jongelingen. Het geld voor het bosch had hij\nvan den koopman ontvangen en het was nog niet uitgegeven; ook was\nDolly in den laatsten tijd zeer aardig en vriendelijk tegen hem.\n\nZoo was hij in de beste stemming. Slechts twee onaangename dingen\nbestonden er nog voor hem; maar deze verdwenen beide in de zee van\nvroolijke onbezorgdheid, die zijn ziel vervulde. Het eerste was, dat\nhij gisteren bij de ontmoeting met Alexei Alexandrowitsch diens koele\nterughouding bemerkt had; uit zijn houding en uit de omstandigheid,\ndat hij gekomen was zonder daarvan iets te laten weten, in verband met\nde geruchten, die hem van Anna en Wronsky waren ter ooren gekomen,\nvermoedde Stipan, dat iets tusschen man en vrouw niet richtig zijn\nmoest. Hij had met zijn vrouw, aan wier gave om vooruit te zien hij\ngeloofde, hierover gesproken en zij had hetzelfde gedacht. Dolly\nhad gezegd: "Aan slechtheid bij Anna geloof ik niet, maar men zal\ngebabbeld en haar belasterd hebben. Spreek open met hem; hij schijnt\nzulk een koel, droog mensch te zijn; ik ben bang voor hem. En wat is\nhij veranderd; hij is geheel verschrompeld en een grijsaard geworden."\n\n"Neen," had Stipan Arkadiewitsch geantwoord, "ik begrijp dat niet. Maar\nik breng hem bepaald mede op het diner en dan tirez lui les vers du\nnez; gij kunt dat beter."\n\nDe andere onaangenaamheid was, dat den nieuwen chef gelijk alle nieuwe\nchefs, het gerucht vooruitging van een vreeselijk man te zijn, die\ndes morgens vroeg om zes uur opstond, werkte als een paard en een\ngelijke inspanning van zijn ondergeschikten verlangde. Buitendien\nwerd van hem gezegd, dat hij in het verkeer een rechte beer was en de\ntegenovergestelde neigingen en levensgewoonten van den tegenwoordigen\nchef bezat, die meer naar Stipans manier geleefd had. Zoo was dan\nde gedachte door hem niet vriendelijk ontvangen te worden geen\naangename. Maar Stipan Arkadiewitsch had een vermoeden, dat alles\nwel terecht zou komen.\n\n"Allen zijn menschen en zondaars zijn we allemaal. Waarom dan zich\nte ergeren en elkander te vreezen?" dacht hij, terwijl hij het hotel\ninging. "Goeden morgen, Wassili," zeide hij in den corridor tot den\nhem goed bekenden kellner: "Heb je den baard laten staan! Lewin in\nnummer zeven? O! breng mij bij hem en vraag of graaf Anischkin (dat\nwas de nieuwe chef) mij ontvangen kan."\n\n"Om u te dienen!" antwoordde Wassili.\n\nLewin stond met een boer uit Twersk midden in de kamer en mat met\neen maatstok een versch afgetrokken berenvel, toen Stipan binnen trad.\n\n"Ha, heb je dien neergelegd?" riep Stipan uit. "Een prachtig\nexemplaar! Een berin? Goeden dag, Archiz!"\n\nHij drukte den boer de hand en zonder jas of hoed af te leggen,\nging hij op een stoel zitten.\n\n"Ontdoe je toch en maak het je gemakkelijk," zeide Lewin en nam hem\nzijn hoed af.\n\n"Neen, ik heb geen tijd, slechts een oogenblik!" antwoordde Stipan,\nmaar knoopte toch zijn jas los, trok hem toen uit en bleef langer\ndan een uur, terwijl hij zich door Lewin en den boer van de laatste\njacht liet vertellen.\n\nReeds sedert veertien dagen was Lewin uit het buitenland teruggekeerd;\nhij was een tijd lang te huis geweest en was nu voor een berenjacht\novergekomen. Na een verblijf van vier weken in het buitenland was hij\nals een geheel ander mensch teruggekeerd. Hoe deze verandering was\nontstaan, wist hij zelf niet te verklaren. In den laatsten tijd zag\nzijn oog in de wereld en aan de menschen slechts goeds en schoons,\nen uit zijn vroegere hopelooze stemming was hij allengs overgegaan\ntot zulk een blijmoedige levensbeschouwing, als hij tevoren niet\ngekend had.\n\n"Maar ik moet gaan," zeide Stipan en maakte zich wel voor de vijfde\nmaal tot vertrek gereed.\n\n"Neen, neen, blijf toch nog wat," drong Lewin en drukte hem weder op\nzijn stoel. "Wanneer zien wij elkander weer? Want morgen vertrek ik."\n\n"Nu dat is niet anders. Ik ben opzettelijk daarom hier gekomen. Je\nmoet bepaald van daag bij ons dineeren; uw broeder zal er ook zijn\nen mijn zwager Karenin."\n\n"Is die hier?" vroeg Lewin en wilde ook naar Kitty vragen. Hij had\ngehoord, dat zij in het begin van den winter bij haar zuster, de vrouw\nvan een diplomaat, was gelogeerd, maar wist niet, of zij daar nog\nwas of al was teruggekeerd. Maar hij kwam er niet toe het te vragen.\n\n"Nu," dacht hij, "of zij daar is of niet, dat is het zelfde."\n\n"Je zult dus komen?"\n\n"Zeker, ik zal gaarne komen."\n\n"Om vijf uur en eenvoudig gekleed!" En Stipan Arkadiewitsch stond op\nen begaf zich naar beneden naar zijn nieuwen chef. Zijn vermoeden had\nhem niet bedrogen. De nieuwe, verschrikkelijke chef bleek een zeer\nwelwillend man te zijn en Stipan Arkadiewitsch ontbeet met hem en\nbleef zoo lang bij hem, dat hij eerst omstreeks vier uur bij Alexei\nAlexandrowitsch kon komen.\n\n\n\n\n\nIII.\n\n\nNadat Karenin met zijn ambtsbezigheden, waarvoor hij naar Moskou\nwas gekomen, den geheelen voormiddag was bezig geweest, ging hij een\nbrief zitten schrijven aan zijn advocaat. Zonder aarzelen gaf hij hem\nvolmacht om geheel naar zijn eigen inzicht te handelen. Hij legde in\ndit schrijven drie brieven van Wronsky aan Anna, welke hij in haar\nportefeuille had gevonden. Sedert Alexei Alexandrowitsch zijn huis had\nverlaten met het voornemen niet meer tot zijn familie terug te keeren,\nsedert hij kort daarna met zijn advocaat gesproken en deze levensvraag\ntot een rechtsvraag gemaakt had, sedert had hij zich meer en meer in\nzijn besluit versterkt en erkende de mogelijkheid het uit te voeren.\n\nHij verzegelde juist dezen brief, toen hij de luide stem van Stipan\nhoorde, die met een bediende twistte en verlangde toegelaten te worden.\n\n"Nu, \'t zij zoo," dacht Karenin. "Des te beter! Ik zal dadelijk mijn\nverhouding tot zijn zuster uiteenzetten en hem verklaren, waarom\nik van middag niet bij hem dineeren kan.--Binnen!" riep hij luid en\nschoof het geschrevene in de portefeuille.\n\n"Nu, zie je, dat je gelogen hebt en dat hij thuis is?" hoorde men\nStipans stem tot den bediende, en onmiddellijk daarop kwam hij,\nzijn overjas onder het gaan uittrekkend, lachend de kamer in.\n\n"Het verheugt mij zeer je te zien! Derhalve ik mag hopen...." begon\nhij op vroolijken toon, maar, toen hij de sombere gelaatsuitdrukking\nvan zijn zwager bemerkte, hield hij op.\n\n"Ik kan niet komen," antwoordde Alexei Alexandrowitsch op koelen\ntoon, terwijl hij staan bleef en zijn gast niet uitnoodigde om te\ngaan zitten. Het was dadelijk zijn plan zich tegenover den broeder\nzijner echtgenoot, tegen wie hij zoo even een aanklacht tot scheiding\nvoorbereid had, in een gepaste koele verhouding te plaatsen, maar\nhij had niet gerekend op de zee van goedhartigheid, die aanstonds in\nStipans ziel buiten de oevers trad. Deze opende wijd zijn schitterende,\nheldere oogen.\n\n"Waarom komt ge dan niet? Wat wil je daarmede zeggen?" vroeg hij in\nhet Fransch en schoof zijn das om den blanken hals terecht. "Neen,\ngij moogt niet meer weigeren: wij rekenen allen op je."\n\n"Ik wil daarmede zeggen, dat ik niet bij u komen kan, omdat de\nfamiliebetrekking tusschen ons zal ophouden."\n\n"Wat? wat bedoelt ge? Waarom?" riep Stipan met een krampachtig\nlachje uit.\n\n"Omdat ik mij van uw zuster, mijn vrouw, wil laten scheiden. Ik ben\ndaartoe gedwongen...."\n\nMaar Alexei Alexandrowitsch had nog niet uitgesproken, toen Stipan\nArkadiewitsch zuchtte en zich in een stoel liet vallen.\n\n"Hoe, Alexei Alexandrowitsch, wat zegt ge daar?" riep hij uit en een\ngroote smart lag in zijn trekken.\n\n"Het is zoo."\n\n"Neen, excuseer me, dat kan--ik kan het niet gelooven...."\n\nKarenin ging ook zitten en hij besefte, dat zijn woorden volstrekt\nniet die werking hadden, die hij er zich van voorgesteld had, en dat,\nhoe hij zich ook verklaren en van den toestand opening geven mocht,\nzijn verhouding tot zijn zwager onveranderd dezelfde blijven zou.\n\n"Ja, ik ben voor de treurige noodzakelijkheid geplaatst, een scheiding\nte vragen."\n\n"Ik zeg maar dit eene, Alexei Alexandrowitsch: Ik ken u als een\nvoortreffelijk en stipt rechtvaardig man, ik ken Anna--verontschuldig\nmij, ik kan mijn gevoelens omtrent haar niet veranderen--als een goede,\nprachtige vrouw, en daarom--houd het mij ten goede--kan ik daaraan\nniet gelooven. Hier bestaat een dwaling," zeide hij en sloeg met de\nhand op de tafel, "dat is zeker!"\n\n"Ja, als het maar een dwaling was...."\n\n"Met je verlof, ik begrijp je," viel Stipan hem in de rede; "voorzeker\n... maar een ding: men mag zich niet overijlen ... in geen geval\noverijlen!"\n\n"Ik heb mij niet overijld," antwoordde Karenin op koelen toon. "En\nin zulke zaken kan men ook niemand om raad vragen. Ik ben\nvastbesloten...."\n\n"Ach, dat is verschrikkelijk!" zeide Stipan en de tranen kwamen\nhem in de oogen. "Ik zou een ding doen, Alexei Alexandrowitsch,\nik bezweer je, doe dat. Zooals ik begrijp, heeft de zaak nog geen\naanvang genomen. Voor gij een klacht indient, spreek eerst met mijn\nvrouw. Zij houdt veel van Anna als van een zuster en zij houdt veel\nvan u, met een woord, zij is een merkwaardige vrouw. Om Godswil,\nspreek eerst met haar. Doe het ter liefde van mij, ik bezweer het u!"\n\nKarenin dacht een oogenblik na en Stipan zag hem deelnemend aan,\nzonder hem in zijn zwijgen te storen.\n\n"Derhalve: gij gaat naar haar toe."\n\n"Ik weet niet. Juist daarom ben ik niet bij u geweest. Mij dunkt,\ndat ook onze verhouding moet veranderen...."\n\n"Waarom toch. Dat zie ik niet in. Je zult mij toch veroorloven te\nveronderstellen, dat gij buiten onze verwantschappelijke betrekking\nook nog andere, vriendschappelijke gevoelens voor mij koestert,\neven als ik die u, met een oprechte achting gepaard, toedraag," zoo\nzeide Stipan en drukte Alexei de hand. "Als ook uw ergste vermoedens\nbevestigd werden, zou ik mij toch nimmer veroorloven over de een of\nandere partij mijn oordeel te vellen, en derhalve zie ik geen reden,\nwaarom onze verhouding zou veranderen.... Doe mij alzoo het genoegen\nbij mijn vrouw te komen."\n\n"Ja, wij beschouwen de zaak verschillend," antwoordde Karenin koel;\n"overigens zullen wij er maar niet meer over spreken."\n\n"Neen, maar zult ge dan komen? Slechts vandaag op het diner. Mijn\nvrouw verwacht je bepaald. Ik bid je, kom toch. En de hoofdzaak is:\nSpreek met haar. Zij is een zeldzame vrouw. Gij moogt niet weigeren."\n\n"Nu, als gij het zoozeer wenscht, dan kom ik," zeide Alexei\nAlexandrowitsch met een zwaren zucht.\n\n\n\n\n\nIV.\n\n\nHet liep al naar zes uur en reeds waren eenige gasten verschenen,\nvoor de gastheer zelf te huis was gekomen. Hij kwam te gelijk met\nPeszow en Kosnischew binnen. In het salon bevonden zich reeds vorst\nTscherbatzky, de vader, en de jonge Tscherbatzky, verder Turowzin,\nStipans metgezel bij zijn drinkgelagen, een goedhartige jonkman van\nvijf en twintig jaren, en Kitty.\n\nStipan zag dadelijk, dat in het salon niet alles in orde was. Darja\nAlexandrowna, in haar grijs zijden paradekleed, was blijkbaar\nbekommerd, omdat de kinderen in hun kamer alleen moesten eten, en ook,\nomdat haar man zoolang uitbleef. Zij verstond het niet het gezelschap\nnaar behooren te vermengen. Allen zaten, volgens de uitdrukking van\nden ouden vorst, als poppenvrouwtjes op een visite, in het onzekere\nwaarom zij eigenlijk hierheen geraakt waren, en zij persten er eenige\nwoorden uit om niet geheel te zwijgen. De goedhartige Turowzin gevoelde\nzich blijkbaar niet op zijn plaats, en het lachen zijner dikke lippen,\ntoen Stipan binnen kwam, scheen te zeggen: "Nu, vriendje, hier heb je\nmij onder pleizierige lui geplakt! In het Chateau de fleurs behoor\nik beter thuis!"--De oude vorst zat daar zwijgend en beschouwde met\nzijn kleine oogen van ter zijde Karenin, en Stipan zag het hem aan,\ndat hij reeds een kwinkslag had uitgedacht, waardoor hij dezen grooten\nstaatsman wilde stempelen.--Kitty keek naar de deur en verzamelde\nal haar krachten om bij het binnenkomen van Constantin Lewin niet\nte blozen. De jonge Tscherbatzky, dien men verzuimd had aan Karenin\nvoor te stellen, beijverde zich te toonen, dat hij zich deswege niet\ngeneerde, en Karenin zelf was, naar Petersburgsche zeden, als dames\naan het diner deel nemen, in rok en witte das verschenen. Stipan zag\nhet hem aan, dat hij slechts gekomen was om zijn woord te houden en\ndat hij met zijn aanwezigheid in dit gezelschap een zwaren plicht\nvervulde. Hij droeg ook de schuld van de kilheid, die alle gasten\ntot aan Stipans komst bevangen hield.\n\nBij zijn intrede in het salon verontschuldigde Stipan zich met\nde verklaring, dat hij door zekeren vorst lang was opgehouden\n(deze was de bestendige zondenbok zoo dikwijls hij zich verlaatte)\nen toen stelde hij in een oogenblik allen aan elkander voor: Alexei\nAlexandrowitsch bracht hij bij Sergej Kosnischew en gaf hun tot thema\nde Russificeering van Polen, waarover zij terstond met Peszow in\ngesprek geraakten. Terwijl hij daarop Turowzin op den schouder klopte,\nfluisterde iemand hem iets zots in en zette hem tusschen zijn vrouw en\nden ouden vorst. Daarop zeide hij tot Kitty, dat zij er heden bizonder\ngoed uitzag en stelde den jongen Tscherbatzky aan Karenin voor. Op\ndie wijze had hij spoedig het gezelschappelijk deeg bijeen gekneed,\nzoodat het in het salon recht levendig werd en de stemmen luid klonken.\n\nAlleen Constantin Lewin was er nog niet. Maar dat was ook recht\ngoed, want toen Stipan door de eetzaal ging, bemerkte hij dadelijk,\ndat de portwijn en sherry van Depre en niet van Lewe gehaald waren;\nhij gebood daarom den koetsier nog aanstonds naar Lewe te rijden. In\nde eetzaal ontmoette Lewin hem.\n\n"Kom ik te laat?"\n\n"Wanneer kom je niet te laat?" antwoordde Stipan en nam Lewins arm\nonder den zijnen.\n\n"Heb je groot gezelschap? Wie zijn er?" vroeg Lewin onwillekeurig\nblozend, terwijl hij met de handschoenen de sneeuw van zijn muts\nklopte.\n\n"Alleen onze intiemste vrienden. Kitty is ook hier. Kom ik zal je\naan Karenin voorstellen." In weerwil van zijn liberale gevoelens was\nStipan Arkadiewitsch toch overtuigd, dat de bekendheid met Karenin voor\nieder vleiend moest zijn, en daarom tracteerde hij nu zijn vrienden\nop hem. Maar op dit oogenblik was Lewin niet in de stemming om de eer\nvan die kennismaking ten volle te waardeeren. Sedert dien avond, toen\nhij Wronsky bij haar had getroffen, had hij Kitty niet wedergezien,\nbehalve in dat oogenblik toen zij hem op de landstraat voorbij reed.\n\nHij had het vermoed, dat hij haar heden hier vinden zou; maar,\nom de vrijheid zijner gevoelens te bewaren, had hij getracht zich\nzelf te overreden, dat hij er niets van wist. Toen hij nu van haar\naanwezigheid hoorde, overviel hem plotseling zulk een blijde schrik,\ndat hij geen woord kon spreken. Hoe zou hij haar wedervinden? Als\ndezelfde, die zij vroeger was, of als degene, die hij in het rijtuig\ngezien had? Maar wat, als Dolly de waarheid had gezegd? En waarom\nzou dat ook niet waar zijn?" Dit waren ten naastebij zijn gedachten.\n\n"Och wees zoo goed en stel me aan Karenin voor," zeide hij, met\nmoeite eenigszins zijn bedaardheid hernemende, ging met gedwongen\nvaste schreden het salon binnen en--zag haar.\n\nZij was niet meer de vroegere, ook niet degene, die hij in het rijtuig\ngezien had, zij was een geheel andere en Dolly had de waarheid\ngesproken. Zij was verschrikt, schuchter, beschaamd en daardoor\neen des te bekoorlijker jong meisje. Zij zag hem dadelijk, toen hij\nbinnen kwam. Zij was verheugd en schaamde zich over haar blijdschap\nin dier mate, dat er een oogenblik was--namelijk dat, waarin hij\nde gastvrouw naderde en daarop haar weer aanzag--waarin het Dolly,\ndie alles opmerkte, toescheen, alsof zij wilde weenen. Zij bloosde,\nverbleekte, bloosde weer en verwachtte hem met bevende lippen. Hij trad\nop haar toe, boog zich en reikte haar zwijgend de hand. Hadden haar\nlippen niet getrild en had een vochtig waas haar oogen niet beneveld,\ndan had haar lachje kalm kunnen schijnen, terwijl zij tot hem sprak:\n\n"Wij hebben elkander in langen tijd niet gezien!" en met een wanhopig\nbesluit drukte haar koude hand de zijne.\n\n"U heeft mij niet gezien, maar ik u wel!" antwoordde Lewin, terwijl\nhij van geluk straalde. "Ik heb u gezien, toen u van het station naar\nPokrowka reed."\n\n"Wanneer?" vroeg zij verwonderd.\n\n"U reed naar Pokrowka," antwoordde Lewin, die gevoelde, dat het geluk\nzoozeer zijn hart overstroomde, dat hij er bijna in stikte. "En,"\ndacht hij: "hoe heb ik met dit fijn gevoelend wezentje iets kunnen\nverbinden, dat niet volkomen onschuldig is? Ja het schijnt waar te\nzijn, wat Dolly gezegd heeft."\n\nStipan Arkadiewitsch nam hem bij de hand en geleidde hem naar Karenin.\n\n"Zeer aangenaam de bekendschap te vernieuwen," zeide Karenin koel en\ndrukte Lewin de hand.\n\n"Hoe? reeds met elkander bekend?" vroeg Stipan verwonderd.\n\n"Wij hebben op reis drie uren te zamen in een waggon gezeten,"\nantwoordde Lewin lachend.\n\n"O zoo! Maar ik verzoek u," zeide Stipan en wees in de richting\nder spijszaal.\n\nDe heeren traden binnen en begaven zich naar de tafel voor het tweede\nontbijt, waarop zes verschillende soorten van wotki en even zooveel\nverschillende soorten van kaas, kaviaar, haring en conserven benevens\nborden en wittebrood gereed stonden.\n\nDoor de nabijheid van den geurigen wotki en de verwachting van den\nmaaltijd werd het gesprek over de Russificeering van Polen tusschen\nKosnischew, Karenin en Peszow gestaakt.\n\n"Deze kaas kan ik u aanbevelen. Verkiest u?" zeide de gastheer. "Doet\nge nu weer aan de gymnastiek?" wendde hij zich tot Lewin en bevoelde\nmet de linkerhand diens spieren. Lewin lachte, kromde den arm en\nonder Stipans vingers vormde zich een veerkrachtige ronding als van\nkneedbaar staal, voelbaar door het fijne laken van den jas.\n\n"Wat een Simson!"\n\n"De berenjacht vereischt wel een groote kracht?" meende Alexei\nAlexandrowitsch, die van zulk een jacht een zeer onduidelijk begrip\nhad. Lewin lachte.\n\n"Volstrekt niet. Een kind kan een beer nederleggen," antwoordde hij\nen maakte met een lichte buiging voor de dames plaats, die met de\ngastvrouw bij het buffet kwamen.\n\n"Ik hoor, u heeft een beer geschoten?" vroeg Kitty, terwijl zij\ntevergeefs trachtte met den vork een glibberigen paddestoel op te nemen\nen daarbij het geborduurd bezetsel van haar mouw terugschoof. "Heeft\nu dan beren in uw streek?" liet zij volgen, haar bekoorlijk hoofdje\nhalf naar hem omkeerend.\n\nHet was niets bizonders wat zij zeide, maar welk een niet te\nbeschrijven beteekenis lag in elken klank, in elke beweging der lippen,\nder oogen en der handen, terwijl zij sprak! Er lag daarin een bede om\nvergeving en vertrouwen, een schuchtere en teruggehouden teederheid,\neen beloven, een hopen en een liefde jegens hem, waaraan hij gelooven\nmoest en die hem met een onmetelijk geluk vervulde.\n\n"Neen, maar in het gouvernement Twersk. Op de terugreis van daar\nontmoette ik uw zwager in den spoortrein. Dat was een komieke\nontmoeting."\n\nEn schertsend en levendig vertelde hij, hoe hij na een doorwaakten\nnacht, in een boerenpels gehuld, Karenins coupe was binnengestormd. "De\nconducteur wilde mij uithoofde van mijn gewaad er uit transporteeren;\ntoen begon ik hem met groote woorden te imponeeren; "maar ook u,"\nwendde hij zich tot Karenin, "wilde eerst den boerenpels er uitjagen,\ndoch daarna nam u mijn partij, waarvoor ik u zeer dankbaar ben."\n\n"De rechten der passagiers in de keuze hunner plaatsen zijn in het\nalgemeen moeielijk te bepalen," zeide Karenin.\n\n"Ik zag ook, dat u in het onzekere waart," antwoordde Lewin met een\ngoedig lachje, "en daarom haastte ik mij om door een beschaafd gesprek\nmijn schaappels weer van schuld te bevrijden."\n\nSergej Iwanowitsch, die, terwijl hij zich met de gastvrouw onderhield,\nmet een half oor naar zijn broeder luisterde, zag hem nu van ter\nzijde aan en dacht: "Wat is er met hem vandaag?" Hij vermoedde\nniet, dat Lewin zich vleugels voelde wassen, want--zij luisterde\nnaar zijn woorden en dat alleen interesseerde hem; dat gaf hem heden\nzelfvertrouwen en hij gevoelde zich op een hoogte geheven, waarop hem\nschier het hoofd duizelde en daar ergens ver beneden hem waren deze\ngoede, prachtige Karenins, Oblonsky\'s en de geheele overige wereld!\n\nAls toevallig en zonder het te bedoelen, plaatste Stipan Kitty\nnaast Lewin, alsof voor haar geen andere plaats meer over was. Het\ndiner was even kostbaar als het tafelgereedschap. De soep Louise was\nvoortreffelijk uitgevallen. De kleine pasteitjes waren onberispelijk;\nzij smolten in den mond. Behalve Matjeff vervulden twee bedienden\nmet witte dassen hun plicht onmerkbaar, stil en rustig.\n\nDoch niet slechts de materieele zijde van het diner was gelukt, maar\nook de minder materieele. Het gesprek was algemeen en opgewekt, het\nstokte nergens en werd tegen het einde zoo levendig, dat de heeren,\nzelfs nadat zij opgestaan waren, hun thema niet loslieten en dat\nzelfs Alexei Alexandrowitsch zich opgewekt gevoelde.\n\n\n\n\n\n\nV.\n\n\nNadat het gesprek over verscheiden onderwerpen had geloopen, was het\nook op het thema van vrouwen-emancipatie gekomen.\n\nAlexei Alexandrowitsch had gezegd, dat men gewoon was een beschaafde\nvrouw voor een vrijdenkende vrouw te houden, en dat dit volstrekt\nniet was te billijken.\n\nHierop antwoordde Peszow: "Ik meen integendeel, dat deze beide vragen\nniet van elkander zijn te scheiden. Het gebrek aan beschaving heeft de\nvrouwen van haar rechten beroofd, en het ontbrak haar aan beschaving,\nomdat zij die rechten misten."\n\n"U spreekt van rechten," zeide Sergej Iwanowitsch, "derhalve zoo\nwat rechten om gezworenen, leden der regeering, parlementsleden\nte worden...?"\n\n"Voorzeker!"\n\n"Maar verondersteld, dat er bij zeldzame uitzondering eenige dames\nwaren, die deze plaatsen konden vervullen, dan schijnt mij daarvoor\nde uitdrukking "rechten" niet geheel juist gekozen. Juister ware het\ndaar van "plichten" te spreken. Want als wij een derglijken post als\nb.v. van telegraafbeambte of regeeringsraad bekleeden, dan zijn wij\nons bewust, dat wij daardoor een plicht vervullen. En dus zouden wij\njuister zeggen: De vrouwen verlangen plichten op zich te nemen, en dat\nzou volkomen rechtmatig zijn; want haar wensch om aan den algemeenen\nmenschelijken arbeid deel te nemen, kan men slechts billijken."\n\n"Volkomen juist," bekrachtigde Alexei Alexandrowitsch; "het is\nslechts de vraag, of zij de bekwaamheden bezitten om zulke plichten\nte vervullen."\n\n"Deze bekwaamheden zouden zij bepaald hebben," bracht Stipan nu in,\n"als men haar de noodige opleiding liet te beurt vallen. Wij zien\ndat...."\n\n"Hoe zegt het spreekwoord?" viel de vorst hem in de rede, die reeds\nlang met zijn kleine, spotachtig glinsterende oogen dit gesprek had\ngehoord; "slechts in tegenwoordigheid mijner dochter durf ik het\nzeggen: Haar haar is lang, maar kort is haar verstand...."\n\n"Zoo heeft men ook van de negers tot aan hun bevrijding gedacht,"\nzeide Peszow verdrietig.\n\n"Ik moet mij slechts verwonderen, dat de vrouwen naar nieuwe plichten\nverlangen, waaraan de mannen, zooals wij zien, zich somwijlen gaarne\nonttrekken."\n\n"Plichten zijn met rechten verbonden, met macht, geld en invloed;\ndaarnaar trachten ook de vrouwen," antwoordde Peszow.\n\n"Dat is juist zoo, als dat ik trachten zou naar het recht om minne\nte worden; het is een beleediging, dat men daarvoor slechts vrouwen\nwil aannemen en betalen en niet mij," zeide de oude vorst.\n\nTurowzin barstte in een luid gelach uit en Sergej Iwanowitsch betreurde\nhet, dat hij zelf dat niet gezegd had. Zelfs Alexei Alexandrowitsch\nlachte.\n\n"Ja, maar een man kan toch niet zoogen," zeide Peszow; daarentegen\nvrouwen...."\n\n"O jawel, een Engelschman heeft op een schip zijn eigen kind gezoogd,"\nviel de oude vorst in, die zich zulk eene vrijheid in tegenwoordigheid\nzijner dochter veroorloofde.\n\n"En zooveel zulke Engelschen er zijn, even zooveel vrouwen zijn er,\ndie beambte zijn kunnen," sprak nu Sergej Iwanowitsch.\n\n"Maar wat zal een meisje beginnen, dat geen familie heeft?" bracht\nStipan weder in het midden terwijl hij onder dit gesprek voortdurend\nde danseres Tschibissow in het oog had.\n\n"Maar wij komen voor het beginsel op, voor het ideaal," zeide Peszow\nmet zijn basstem. "De vrouw wil het recht hebben, vrij onafhankelijk\nen goed ontwikkeld te kunnen zijn. Het bewustzijn, dit doel niet te\nkunnen bereiken, benauwt haar en drukt haar neder."\n\n"En ik voel mij benauwd en neergedrukt, dat men mij niet als minne\nin het weeshuis wil aanstellen," hernam de oude vorst tot groote\nblijdschap van Turowzin, die van lachen de asperge met het dikke\neinde in de saus doopte.\n\n\n\n\n\nVI.\n\n\nAllen, behalve Lewin en Kitty, hadden aan dit algemeen gesprek\ndeelgenomen. Deze beiden echter voerden een eigen gesprek met elkander\nof ten minste een geheimzinnige wisseling van gedachten, die hen\nelke minuut elkander nader bracht en in beiden het gevoel van een\nvroolijken schrik voor iets onbekends, welks oplossing zij naderden,\nte voorschijn riep.\n\nHet eerst moest Lewin haar van de ontmoeting op de landstraat, toen\nhij haar des morgens had gezien, vertellen.\n\n"Het was vroeg, zeer vroeg in den morgen. Het scheen, dat u zooeven was\nontwaakt. Uw mama sliep nog in den hoek. Het was een zeldzaam schoone\nmorgen. Ik ga daar heen en denk: Wie rijdt daar met dat vierspan? En\nin het zelfde oogenblik zweefde u mij voorbij, ik keek het venster\nin en u zat daar, hield met de handen de banden van uw mutsje vast\nen scheen in nadenken verzonken," zeide hij lachend. "Hoe gaarne had\nik geweten, waaraan u dacht. Was het iets gewichtigs?"\n\n"Wat moet ik er verwaaid hebben uitgezien!" dacht zij, maar toen zij\nzijn gelukkig lachje zag, bemerkte zij, dat zij integendeel een goeden\nindruk op hem moest gemaakt hebben. Zij bloosde even en glimlachte\nblijmoedig. "Waarlijk ik weet het niet."\n\n"Hoe lustig lacht die Turowzin," zeide Lewin en bewonderde Turowzins\nvroolijke oogen en huppelende houding.\n\n"Kent u hem al lang?" vroeg Kitty.\n\n"Wie kent hem niet?" vroeg Lewin.\n\n"Ik zie echter, dat u hem voor een verkeerd mensch houdt."\n\n"Niet voor een verkeerd, maar voor een onbeduidend mensch."\n\n"Dat is echter niet zoo en spoedig zal u anders over hem denken,"\nzeide Kitty; "ik had eerst ook geringe gedachten van hem, maar hij is\neen zeer aangenaam en goedhartig mensch. Zijn hart is uitmuntend. Den\nvorigen winter, kort nadat--u by ons was," zeide zij met een beschaamd,\nmaar vertrouwend lachje, "werden Dolly\'s kinderen aangetast door\nhet roodvonk en hij bezocht ze eens. En denk eens," sprak zij zacht,\n"hij had zulk een medelijden, dat hij er bleef en haar hielp in de\noppassing der kinderen; ja, drie weken bleef hij in haar huis en\nverpleegde de kinderen als een dienstmeid."\n\nLewin zag Turowzin nog eens aan en verwonderde zich, dat hij tot\nhiertoe de deugd van dezen mensch nog niet opgemerkt had.\n\n"Vergeef mij, ik zal voortaan over niemand meer ongunstig denken,"\nzeide hij vroolijk en hij gevoelde, dat hij zijn oprechte meening\nuitsprak.\n\n\n\n\n\nVII.\n\n\nHet gesprek over vrouwenrechten had intusschen een voor de\ntegenwoordigheid der dames kritieke wending genomen; het had zich\nnamelijk gericht op de ongelijkheid der rechten in het huwelijk. Peszow\nhad reeds herhaalde aanduidingen in deze richting gedaan, die\nSergej Iwanowitsch en Alexei Alexandrowitsch steeds voorzichtig\nhadden weten af te leiden. Nu wendde Peszow zich rechtstreeks tot\nAlexei Alexandrowitsch en voerde als bewijs der grootste ongelijkheid\ntusschen de mannelijke en vrouwelijke rechten de daadzaak aan, dat de\nontrouw van den man en die der vrouw verschillend werden beoordeeld,\nzelfs zoowel van de zijde der wetten als van die der openbare meening.\n\nStipan naderde snel zijn zwager en bood hem aan te rooken.\n\n"Neen, ik rook niet," zeide Karenin kalm, alsof hij uitdrukkelijk\ntoonen wilde, dat hij het gesprek niet vreesde en wendde zich toen\nmet een koelen lach tot Peszow:\n\n"Mij dunkt, dat de grond daarvoor in de gesteldheid der dingen zelf\nis te zoeken," zeide hij en wilde tot iets anders overgaan. Maar\nplotseling zeide Turowzin tot hem:\n\n"Heeft u reeds van Wassja Priasnitschnikow gehoord? Men heeft mij\nvandaag verteld, dat hij een duel met Kritschky gehad en hem gedood\nheeft."\n\n"Het schijnt dat men altijd de gewonde plek moet aanraken," dacht\nStipan. Hij wilde zijn zwager ter zijde voeren, maar deze vroeg\nnieuwsgierig, waarom Priasnitschnikow dan geduelleerd had.\n\n"Wegens zijn vrouw. Hij heeft recht gehandeld, hij daagde den ander\nuit en doodde hem."\n\n"Zoo!" zeide Alexei Alexandrowitsch onverschillig en ging met\nopgetrokken wenkbrauwen het salon in.\n\n"Wat ben ik blijde, dat ge gekomen zijt," zeide Dolly hier tot hem\nmet een verlegen lachje; "ik moet eenige woorden tot u spreken. Laat\nons gaan zitten."\n\n"Ik wilde u juist verzoeken mij te verontschuldigen, daar ik afscheid\nmoet nemen. Ik moet morgen verder reizen."\n\nDarja Alexandrowna was vast van Anna\'s onschuld overtuigd; zij voelde\ndat zij verbleekte en dat haar lippen uit verontwaardiging tegen dien\nkouden, gevoelloozen man, die zoo bedaard haar onschuldige vriendin\nwilde te gronde richten, begonnen te trillen.\n\n"Alexei Alexandrowitsch," zeide zij en zag hem vastberaden in de\noogen. "Ik heb u eerst naar Anna gevraagd en ge hebt mij geen antwoord\ngegeven. Hoe gaat het haar?"\n\n"Ik geloof, dat zij gezond is, Darja Alexandrowna," antwoordde hij,\nzonder op te zien.\n\n"Alexei Alexandrowitsch, vergeef mij, ik heb geen recht ... maar ik\nheb liefde en achting voor Anna; ik bid en bezweer u, zeg mij, wat er\ntusschen u is voorgevallen? Waarom beschuldigt ge haar?" Zijn voorhoofd\nrimpelde zich, en terwijl hij de oogen sloot, boog hij het hoofd.\n\n"Ik veronderstel, dat uw echtgenoot u de reden zal medegedeeld\nhebben, waarom ik het noodig acht mijn tegenwoordige betrekking tot\nAnna Arkadiewna te veranderen," zeide hij, zonder haar in de oogen\nte zien, terwijl hij intusschen ontevreden naar Tscherbatzky zag,\ndie door het salon ging.\n\n"Dat geloof ik niet, dat kan ik niet gelooven," riep Dolly met een\nafwijzend gebaar en wrong haar magere handen. Zij stond haastig op\nen legde haar hand op zijn arm. "Men zal ons hier storen; ik smeek u,\nkom mede."\n\nHaar opgewondenheid deelde zich ook aan hem mede. Hij stond op en\nvolgde haar gewillig naar de leerkamer. Zij zette zich aan de tafel,\ndie met wasdoek was bedekt, dat door pennemessneden was doorkorven.\n\n"Neen, dat geloof ik niet," sprak Dolly en trachtte hem in de oogen\nte zien.\n\n"Men moet daadzaken toch geloof schenken, Darja Alexandrowna," zeide\nhij, op het woord "daadzaken" den nadruk leggende.\n\n"Wat heeft zij dan gedaan? Wat eigenlijk?"\n\n"Zij heeft haar plicht vergeten en haar man bedrogen. Dat heeft\nzij gedaan."\n\n"Neen, neen! dat is niet mogelijk! Om Godswil, neen! Ge hebt u\nvergist!" riep Dolly uit, terwijl zij met de handen de slapen bedekte\nen de oogen sloot.\n\nAlexei Alexandrowitsch lachte koel, maar deze warme verdediging\nopende de wonde weder, zonder hem echter in zijn besluit te doen\nwankelen. Hij begon nu met meer levendigheid te spreken.\n\n"Aan een dwaling is wel moeielijk te denken, als de vrouw zelf haar\nman verklaart, dat acht jaren vereenigd leven, dat zoon en familie,\ndat alles slechts een dwaling was en dat zij beginnen wil van voren\naf aan te leven," zeide hij heftig door den neus ademend.\n\n"Anna en misdrijf! Hoe voegt dat samen? Dat kan ik niet gelooven!"\n\n"Darja Alexandrowna," zeide hij en zag haar nu rechtstreeks in het\nopgewonden, goedhartig gelaat; hij voelde zijn tong ontbloeid. "Ik\nhad er veel voor gegeven, als nog een twijfel mogelijk was. Toen ik\nnog twijfelde, was het mij zwaar, doch lichter dan nu. Toenmaals had\nik nog hoop, maar nu ook dat niet meer; nu twijfel ik aan alles zoo,\ndat ik zelfs mijn zoon haat en somwijlen niet geloof, dat hij werkelijk\nmijn zoon is. Ik ben zeer ongelukkig."\n\nDat behoefde hij niet te zeggen; dat begreep Darja Alexandrowna\nterstond, toen hij haar in het gelaat zag en zij had medelijden en\nwas in haar geloof aan de onschuld harer vriendin geschokt. "Och,\ndat is verschrikkelijk, ontzettend! Maar is het werkelijk waar,\ndat ge besloten zijt, van haar te scheiden?"\n\n"Ik ben tot dezen laatsten stap besloten. Er blijft niets anders\nmeer over."\n\n"Niets anders over?" vroeg zij met tranen in de oogen. Zij wist, dat\ner nog een zaak overbleef, datgene, wat zij zelf gedaan had--haar kruis\nop zich te nemen. "Neen, er blijft toch nog iets over!" zeide zij.\n\n"Het ergste is, dat men in zulk een ongeluk niet zoo doen kan, als\nbij iets anders. Bij verlies door den dood moet men zijn kruis dragen,\nmaar hier moet men handelen," zeide hij, alsof hij haar gedachten wilde\nraden. "Uit zulk een vernederenden toestand moet men zich bevrijden;\nhet is niet mogelijk met drieen te leven."\n\n"Ik begrijp dat," zeide Dolly en boog het hoofd. Zij zweeg en dacht aan\nhaar eigen leed, maar plotseling hief zij met een gevoel van energie\nhet hoofd op en legde de handen als bezwerend ineen. "Maar bedenkt,\ndat gij een Christen zijt! Denk aan haar; wat zal er van haar worden,\nals gij haar verlaat?"\n\n"Ik heb daaraan gedacht, Darja Alexandrowna, en wel veel\ngedacht." Roode vlekken bedekten zijn gelaat. Met buitengewoon\nschitterende oogen staarde hij haar aan. Dolly had hartelijk medelijden\nmet hem. "Ik heb dat gedaan, juist destijds, toen zij mij haar schande\nbeleed, en ik wilde alles bij het oude laten. Maar wat is daaruit\ngeworden? Zij heeft niet eens de geringste voorwaarde vervuld om ten\nminste de welvoeglijkheid te bewaren," sprak hij opgewonden. "Een\nmensch, die niet te gronde wil gaan, kan men wel redden, maar als de\nnatuur reeds zoo bedorven is, dat hem zelfs de ondergang als redding\nvoorkomt, wat kan men dan doen?"\n\n"Alles, slechts geen scheiding!" antwoordde Dolly.\n\n"Maar wat noemt gij alles?"\n\n"Neen, dat is ontzettend. Zij zou de vrouw noch van den een noch van\nden ander zijn! Zij zou te gronde gaan!"\n\n"Derhalve, wat kan ik doen?" vroeg Karenin de schouders en de\nwenkbrauwen optrekkend. De herinnering aan de laatste overtreding\nzijner vrouw vertoornde hem zoodanig, dat hij weer koel en bezonnen\nwerd als bij het begin van het gesprek. "Ik ben u voor uw deelneming\nzeer dankbaar,--maar ik moet nu vertrekken," zeide hij en stond op.\n\n"Neen, wacht nog een weinig? Ge moogt haar niet te gronde\nrichten. Wacht nog, ik wil u wat zeggen. Ook ik ben gehuwd en mijn\nman heeft mij bedrogen; uit toorn en ijverzucht wilde ik ook alles\nverlaten, alles opgeven, maar ik kwam tot bezinning en wie, wie heeft\nmij gered? Anna! En ik leef, de kinderen groeien voorspoedig op, mijn\nman behoort zijn familie weer toe en heeft berouw over zijn onrecht,\nwel niet altijd, maar hij gevoelt het, hij wordt reiner en beter, en\nik leef niet ongelukkig.... Ik heb vergeven en gij moet ook vergeven."\n\nAlexei Alexandrowitsch luisterde, maar haar woorden oefenden op hem\ngeen invloed uit. In zijn ziel was al de toorn van den dag, toen hij\ntot de scheiding besloten had, opgehoopt. Hij bewoog zich heen en weer\nen zeide met zijn doordringende, scherpe stem: "Vergeven?" Ik kan en\nwil niet vergeven, ik houd dat voor onrechtmatig. Voor deze vrouw heb\nik alles gedaan, maar zij heeft alles, wat haar eigen is, in het slijk\nvertreden. Tk ben geen boos mensch: ik heb nimmer iemand gehaat, maar\nhaar haat ik met alle krachten mijner ziel en ik kan haar onmogelijk\nvergeven, omdat ik haar te zeer haat om al het kwaad, dat zij mij\nheeft aangedaan." Dit sprak hij met tranen des toorns in zijn stem.\n\n"Doe wel degenen, die u haten," fluisterde Darja Alexandrowna verlegen.\n\nAlexei Alexandrowitsch lachte verachtelijk. Hij kende dat schriftwoord\nlang genoeg, maar in dit geval was het niet te passen.\n\n"Ja, maar hen, die men niet liefhebben kan, omdat zij iemand het hart\nverscheuren, omdat zij voortgaan zijn geheele menschelijke natuur\nte tergen en in oproer te brengen.... Vergeef mij, dat ik u ontroerd\nheb. Ieder heeft zijn eigen leed...."\n\nEn terwijl hij zijn bedaardheid herwon, nam Karenin kalm afscheid en\nreed naar zijn hotel terug.\n\n\n\n\n\nVIII.\n\n\nToen het diner was geeindigd, wilde Lewin zich met Kitty naar het salon\nbegeven, maar hij vreesde, dat hij haar door haar zoo blijkbaar het hof\nte maken lastig zou vallen. Derhalve bleef hij in het gezelschap der\nheeren terug en nam deel aan het algemeen gesprek; maar zonder Kitty\nte zien, droeg hij toch kennis van haar bewegingen, van haar blik\nen de plaats, waar zij zich in het salon had nedergezet. Plotseling\nwas het hem, alsof zij hem naderde; hij keerde zich om en zag haar\nwerkelijk met Tscherbatzky in de deur staan en naar hem kijken. Hij\nstond op en ging naar haar toe.\n\n"Ik dacht," zeide hij, "dat u zich aan de piano had gezet. Muziek is\niets, dat mij op het land ontbreekt."\n\n"Neen, wij zijn gekomen om u te roepen. Ik dank u, dat u gekomen\nzijt." En zij beloonde hem met een lach als met een geschenk. "Welk\ngenoegen kan het u geven, hier te zitten strijden. Men overtuigt\nelkander toch niet."\n\n"Ja, dat is waar," antwoordde Lewin. "Meestal strijdt men opgewonden\nvoor eigen meening zonder te begrijpen, wat de tegenpartij bewijzen\nwil."\n\nTscherbatzky verwijderde zich van hem, en terwijl Kitty aan een\nopgeslagen speeltafeltje ging zitten, nam zij een stukje krijt in\nde hand en begon allerlei strepen en kringen op het groene doek te\nteekenen. In haar oogen lag een stille glans, en hij, zich geheel\nin haar toestand verplaatsend, gevoelde door geheel zijn wezen een\nimmer sterker wordende, gelukkige spanning.\n\n"Ik wilde u al lang iets vragen," zeide hij en ging naast haar\nzitten. Hij zag in een paar vriendelijke, hoewel verschrikte oogen.\n\n"Ik bid u, vraag het."\n\n"Hier!" zeide hij, nam het krijt en schreef de eerste letters van\nden volgenden zin:\n\n"Toen u mij zeide: het kan niet zijn, beteekende dit nimmer of\nslechts toenmaals?"\n\nHet was onmogelijk, dat zij dezen gecompliceerden zin zou begrijpen,\nmaar hij zag haar zoo aan, alsof zijn leven er van af hing, dat zij\ndeze woorden wist te raden.\n\nZij zag hem vrijmoedig aan, toen steunde zij nadenkend het gefronst\nvoorhoofd met de hand en bestudeerde de letters. Een paar maal zag\nzij hem vragend aan: "Is het dat wel, wat ik denk?"\n\n"Ik heb het verstaan," zeide zij eindelijk blozend.\n\n"Wat beduidt dat woord?" vroeg hij en wees op de n, die "nimmer"\nmoest beteekenen.\n\n"Dat wil zeggen "nimmer," maar het is niet waar." Hij wischte\nhet haastig weer uit en reikte haar het krijt over. Zij schreef\nT.k.i.n.a.a.\n\nDolly had zich reeds eenigszins van de bekommering, door haar gesprek\nmet Karenin bij haar verwekt, hersteld, toen zij bij haar binnenkomst\ndadelijk deze beide gestalten aanschouwde. Kitty met het krijt in de\nhand, den schuchteren, gelukkigen blik naar boven op Lewin gericht,\nen zijn schoone over de tafel gebogen gestalte, zooals hij met\nschitterende oogen nu op haar, dan op de tafel nederzag.\n\nPlotseling ontvlamden zijn oogen; hij had begrepen, dat de letters\nbeteekenden: "Toen kon ik niet anders antwoorden."\n\nHij zag haar vragend en twijfelend aan: "Slechts toen?"\n\n"Ja," antwoordde haar lach.\n\n"En--en nu?" vroeg hij.\n\n"Lees het maar. Ik schrijf datgene wat ik zeer wensch, zeer\nwensch."--Zij schreef de eerste letters van: "Ik verzoek mij te\nvergeven en het gebeurde te vergeten."\n\nHij greep het krijt en met een hand, die van opgewondenheid beefde,\nschreef hij: "Ik heb niets te vergeven en te vergeten; ik heb niet\nopgehouden u te beminnen."\n\nZij zag hem ademloos aan.\n\n"Ik heb het begrepen," fluisterde zij.\n\nHij zette zich neder en schreef nu een lange phrase. Zij verstond\nalles, nam het krijt en antwoordde dadelijk.\n\nHij kon het een poos niet ontcijferen en zag haar dikwijls in de\noogen. Het was hem of door louter zaligheid een verduistering over\nhem kwam; in de bekoorlijke, van geluk stralende oogen las hij alles,\nwat hij weten wilde. En nu schreef hij drie letters, maar hij had ze\nnog niet voltooid toen zij ze reeds ontraadseld had en tot antwoord\nschreef: "Ja."\n\n"Je schijnt hier secretarisje te spelen?" vroeg de oude vorst, die\nhen was genaderd. "Maar we moeten opbreken, als je nog bij tijds in\nden schouwburg wilt zijn."\n\nLewin stond op en geleidde Kitty tot aan de deur.\n\nIn hun spel was alles gezegd; hij wist, dat zij hem beminde en dat\nzij haar ouders zeggen zou, dat hij morgen komen wilde.\n\n\n\n\n\nIX.\n\n\nToen Kitty was weggereden, gevoelde Lewin zich zoo verlaten, door zulk\neen onrust aangegrepen en door zulk een ongeduldig verlangen om de\nuren tot den eerstvolgenden dag zoo snel mogelijk te dooden, om haar\nmaar weder te zien en zich dan voor immer met haar te vereenigen,\ndat hij voor deze veertien uren, die hij nog zonder haar moest\ndoorbrengen, als voor den dood vreesde. Het was hem een behoefte,\nmet iemand samen te komen en te praten om den tijd te verdrijven. Het\naangenaamst gezelschap was Stipan voor hem, maar deze reed, zooals hij\nzeide, naar een soiree, maar in werkelijkheid naar het ballet. Lewin\nvond nog slechts zooveel tijd om hem te zeggen, dat hij gelukkig\nwas en dat hij veel van hem hield en nimmer, nimmer vergeten zou,\nwat hij voor hem gedaan had. Stipan had niets geantwoord, maar zijn\nschitterende oogen en zijn lachend gelaat toonden, dat hij dit gevoel\nwist te waardeeren, dat hij wist, dat dit gevoel verhevener was dan\nalle woorden--en zoo drukte hij hem geroerd de hand.\n\nToen Lewin van Darja Alexandrowna afscheid nam, zeide zij, nadat\nzij hem gefeliciteerd had: "Wat ben ik blijde, dat gij het met Kitty\ngevonden hebt; men moet oude vriendschap in waarde houden."\n\nDeze woorden deden Lewin onaangenaam aan. Dolly kon onmogelijk\nbegrijpen, hoe alles bij hen verheven en voor haar onbereikbaar was.\n\nZoo nam Lewin afscheid van hen, maar om niet alleen te blijven,\nsloot hij zich bij zijn broeder aan.\n\n"Waar gaat ge heen?"\n\n"Naar de zitting."\n\n"Nu, als ge er niets tegen hebt, rijd ik mede."\n\n"Waarom niet? Kom, wij rijden heen. Wat is er van daag met je?"\n\n"Wat er met mij is? Geluk is er met mij," antwoordde Lewin en liet\nhet rijtuigvenster vallen. "Het hindert je toch niet, \'t is hier\nbinnen zoo benauwd. Ja, ik heb geluk. Waarom ben jij niet getrouwd?"\n\nSergej lachte.\n\n"Ik verheug er mij zeer over. Zij schijnt een uitmuntend meisje...."\n\n"Zeg niets, zeg niets!" riep Lewin uit, greep zijn pelskraag met beide\nhanden en trok hem over de ooren. "Zij schijnt een uitmuntend meisje,"\nwaren zulke gewone, eenvoudige woorden, dat zij zijn gevoel volstrekt\nniet uitdrukten.\n\nSergej lachte vroolijk en luid.\n\n"Maar ik mag toch zeggen, dat ik er mij zeer over verheug?"\n\n"Morgen kunt ge dat, morgen, maar nu niets meer! Hoor je? Nu zwijgen!"\n\nZij reden naar de zitting, en alle menschen, die Lewin daar zag,\nkwamen hem goed en beminnelijk voor. Maar de zitting was reeds\nom negen uur geeindigd en derhalve zocht Lewin, om den tijd maar\ndoor te komen, nog eenigen zijner vrienden op, zoodat het twee uur\nin don nacht was geworden, toen hij in zijn hotel terugkwam. Hij\nverschrok bij de gedachte, dat hij nu, met zijn ongeduld alleen,\nnog tien uren moest wachten. De huisknecht, die den nachtdienst had,\nstak voor hem het licht op en wilde weer gaan maar Lewin hield hem\nterug. Deze huisknecht Gregoor op wien Lewin vroeger niet gelet had,\nbewees nu een zeer verstandig en braaf en, wat de hoofdzaak was,\neen gevoelig mensch te zijn, even als heden alle andere menschen waren.\n\n"Valt het je niet zwaar, dat je niet moogt slapen, Gregoor?"\n\n"Wat zal men doen? Dat brengt de dienst zoo mede. In een privaat huis\nis het gemakkelijker, maar hier verdien ik meer."\n\nHet bleek, dat Gregoor familie had, drie zoons en een dochter, die\nnaaister was en binnen kort met een zadelmakersknecht zou trouwen.\n\nDit gaf Lewin gelegenheid aan Gregorius zijn gevoelen mede te deelen,\ndat in den echt de liefde de hoofdzaak is; want met deze zou men\naltijd gelukkig zijn, daar men dan het geluk in zich zelf droeg.\n\nGregorius luisterde oplettend naar Lewins betoog en maakte om het te\nbevestigen de voor Lewin verrassende opmerking, dat hij vroeger bij\ngoede heeren gediend had, en ook nu was hij met zijn meester tevreden,\nhoewel deze een Franschman was.\n\n"Een buitengewoon goed mensch," dacht Lewin.\n\n"Nu, en jij, Gregoor, toen jij trouwde, heb je toen je vrouw lief\ngehad?"\n\n"Hoe zou ik ze niet lief gehad hebben?" antwoordde Gregoor.\n\nOp dit oogenblik klonk de bel en Gregoor snelde heen.\n\nLewin had den geheelen dag bijna niets gebruikt, maar hij dacht aan\ngeen avondeten. Hij had den geheelen nacht niet geslapen en toch\ndacht hij ook nu aan geen slaap. Het was koel in de kamer en evenwel\ndrukte hem de warmte. Hij opende de beide ventilators in het venster\nen ging daartegenover aan de tafel zitten. Achter een besneeuwd dak\nzag hij een bouwvallig kruis uitsteken en daarboven den driehoek van\nden Wagen en de zacht glanzende Capella. Hij staarde nu op het kruis,\ndan naar de ster, ademde de koude binnendringende winterlucht in\nen ging voort zich, als in den droom, met de opdagende beelden en\nherinneringen bezig te houden.\n\nTen zeven ure verschenen de knechts om te boenen, er werd voor de mis\ngeluid, en Lewin bemerkte, dat hij koud werd. Hij sloot de vensters,\ntrok zijn pels aan en ging de straat op.\n\n\n\n\n\nX.\n\n\nOp de straten was het nog geheel ledig, Lewin ging tot aan het huis\nder Tscherbatzky\'s. De inrijpoort was nog gesloten en alles sliep. Hij\nging naar het hotel terug, in zijn kamer en bestelde de koffie. Hij\nbeproefde te drinken en een kalatsch er bij te eten, maar dit laatste\nwilde niet gelukken. Hij trok zijn overjas aan en ging weer naar\nbuiten. Hij wandelde door de straten, terwijl hij elk oogenblik naar\nde klok zag en blijmoedig naar alle zijden in het rond keek.\n\nVeel van hetgeen hij daarbij opmerkte, had hij vroeger niet\ngezien. Hoofdzakelijk de schoolkinderen, de grijze duiven, die van de\ndaken op het plaveisel nedervlogen, de met meel bestrooide saiki\'s (een\nsoort boterkoeken), dien een onzichtbare hand voor het uitstalvenster\nschoof--dit alles maakte indruk op hem. Deze saiki, twee schoolknapen\nen de duiven waren voor hem bekoorlijke voorwerpen. Een der knapen\nliep achter de duiven en keek Lewin lachend aan, de duiven klapten\nmet de vleugels en vlogen weg, in de lucht zweefden enkele kleine\nsneeuwvlokjes, die glinsterden in de zon en uit de vensters stroomde\nde geur van verschgebakken brood. Alles was zoo schoon, dat Lewin\nbijna van blijdschap lachte en weende.\n\nZoo had hij een geruimen tijd de straten doorgewandeld en eindelijk\nwas het twaalf uur geworden. Hij nam een droschke en reed naar de\nTscherbatzky\'s.\n\nDe portier wist alles reeds volkomen. Dat was aan den glimlach te\nbespeuren, waarmede hij zeide: "U is in lang niet bij ons geweest,\nConstantin Dimitritsch."\n\n"Allen reeds opgestaan?"\n\n"Kom u binnen!"\n\n"Bij wien beveelt u, dat ik u aandien?" vroeg de bediende.\n\nDeze bediende was nog een jonge, praatzieke vlasbaard, maar toch een\nbest mensch, die alles ook goed begreep.\n\n"Bij den vorst--bij de vorstin--bij de prinses"--antwoordde Lewin.\n\nDe eerstvolgende persoon, die hij ontmoette, was mademoiselle\nLinon. Zij ging door de zaal en haar lokken en gezicht blonken. Hij\nwilde haar juist aanspreken, toen op dat oogenblik het geruisch van\neen kleed zich achter de deur liet hooren en mademoiselle Linon\nverdween uit zijn oogen. De blijde verwachting van zijn naderend\ngeluk doortrilde hem. Mademoiselle haastte zich weg te komen en liet\nhem alleen. Nauwelijks was zij heengegaan, toen snelle, zeer snelle\nschreden op het parket werden gehoord en--zijn geluk, zijn leven, het\nbeste deel van hem zelf naderde hem haastig, zeer haastig. Zij ging\nniet, zij vloog hem door een onzichtbare hand opgeheven te gemoet. Zij\nstond voor hem, hief haar armen op en sloot ze in elkander. Zoo snel\nzij kon, was zij naar hem toegeijld en gaf zich verheugd en schuchter\ngeheel aan hem over. Hij omhelsde haar en drukte zijn lippen op de\nhare, die zijn kus zochten.\n\nOok zij had den geheelen nacht niet geslapen en hem den geheelen langen\nmorgen verwacht. De ouders stemden volkomen toe en waren gelukkig in\nhaar geluk.\n\n"Kom mee naar mama," zeide zij en greep zijn hand. Hij vermocht een\ngeheele poos niets te zeggen, niet omdat hij vreesde door woorden de\ndiepte zijner gevoelens te kort te doen, maar veeleer, omdat telkens,\nals hij spreken wilde, tranen zijn stem verstikten. Hij greep haar\nhand en kuste ze.\n\n"Is dit werkelijkheid?" vroeg hij met doffe stem. "Ik kan het in het\ngeheel niet vatten, dat jij mij bemint!"\n\nZij lachte tevreden bij dit "jij" en over de schuchterheid, waarmede\nhij haar beschouwde.\n\n"Ja!" zeide zij langzaam, vol beteekenis: "Ik ben zoo gelukkig."\n\nZonder zijn hand los te laten, ging zij met hem het salon binnen. De\nvorstin begon, toen zij haar zag, snel adem te halen, daarop te\nweenen en terstond weer te lachen; toen ijlde zij hem te gemoet,\nkuste hem en bevochtigde zijn wangen met tranen.\n\n"Dus alles tot een goed einde! Ik verheug er mij over. Ik houd veel\nvan u!"\n\n"Vlug gegaan!" zeide de oude vorst, trachtende onverschillig te\nschijnen; maar Lewin bemerkte, toen hij zich tot hem wendde, dat ook\nzijn oogen vochtig waren.\n\n"Dat heb ik lang en nimmer iets anders dan dat gewenscht," zeide hij,\nLewins hand grijpend: "Ook toen, toen deze dwaze...."\n\n"Papa!" riep Kitty uit en hield hem den mond met haar hand dicht.\n\n"Nu, dan zal ik niet ..." zeide hij; "ik verheug mij ... boven mate\n... ach, wat ben ik dom."\n\nHij omhelsde Kitty, kuste haar gelaat, haar hand en bekruiste haar.\n\nEen nieuw gevoel van genegenheid voor dezen hem anders vreemden man\nwerd in Lewin opgewekt, toen hij zag, hoe teeder en lang Kitty zijn\nvleezige hand kuste.--\n\nDe vorstin was de eerste, die alles bij zijn naam noemde en hun\ngedachten op de practische levensvragen vestigde. Dit kwam allen in\nhet eerste oogenblik recht zonderling en onaangenaam voor.\n\n"Wanneer wilt ge de verloving ingezegend en afgekondigd hebben? En\nlaat ons overleggen, wanneer de bruiloft kan gehouden worden. Wat\ndunkt u, Alexander?"\n\n"Dat moet hij bepalen," zeide de oude vorst en wees op Lewin. "Hij\nis daarbij de hoofdpersoon."\n\n"Wanneer?" vroeg Lewin blozend; "als u mij vraagt, dan wensch ik\nvandaag het inzegenen en morgen de bruiloft."\n\n"Nu, mijn lieve Lewin, dat is onzin."\n\n"Nu, dan de volgende week."\n\n"Hij is als waanzinnig!"\n\n"Waarom toch?"\n\n"Mijn lieve hemel!" zeide de moeder vroolijk lachend om zijn haast:\n"En het uitzet?"\n\n"Moet er dan werkelijk een uitzet en al dat andere zijn?" dacht Lewin\nontsteld. "Waarom zou dat alles mijn geluk bederven?" Hij zag Kitty\naan en zag dat de gedachte aan het uitzet haar niet het minst had\nbeleedigd. "Dan moet het wel zoo zijn!" dacht hij.\n\nNadat de ouders hen hadden verlaten, naderde hij zijn bruid en greep\nhaar hand. Hij was nu weer tot zich zelf gekomen en kon weer spreken\nen hij moest haar zooveel zeggen. Maar hij zeide altijd iets anders,\ndan noodig was.\n\n"Ik wist, dat het zoo zou komen. Ik waagde nooit te hopen, maar\ninnerlijk was ik er toch van overtuigd," zeide hij. "Ik geloof,\ndat het was voorbeschikt."\n\n"En ik," zeide zij, "reeds toen...." Zij stokte, maar hem met haar\noprechte oogen vastberaden aanziende, ging zij voort: "Ja toen reeds,\ntoen ik mijn geluk van mij stiet, heb ik slechts u alleen lief gehad,\nmaar ik was verblind. Ik moet het uitspreken: kunt ge dat vergeten?"\n\n"Wellicht strekte het tot ons best. Ook gij moet mij veel vergeven. Ik\nmoet u zeggen...."\n\nHij was dadelijk besloten haar twee dingen te bekennen, namelijk dat\nhij niet zoo zedelijk rein was als zij, en dat hij in godsdienstig\nopzicht niet geloovig was. Dat was onaangenaam, maar hij achtte het\nzijn plicht haar zoowel het eene als het andere dadelijk te biechten.\n\nHun gesprek werd door mademoiselle Linon gestoord, die met een\noverdreven vriendelijke, maar ook hartelijke, lachende uitdrukking in\nhet gelaat, haar lievelingsleerlinge kwam gelukwenschen. Toen kwamen de\naanverwanten en daarop begon die gelukkige en woelige drukte, waarvan\nLewin voor den dag der bruiloft niet weer bevrijd zou worden. Deze\ndrukte verveelde hem somwijlen, maar het gevoel van zijn geluk werd\nbij hem steeds levendiger. Hij had gedacht, dat zijn verloving niets\ngemeen zou hebben met die van anderen, maar eindelijk deed hij toch\nslechts hetzelfde, wat anderen deden.\n\n"Maar nu zouden we bonbons kunnen eten," had mademoiselle Linon gezegd,\nen Lewin reed weg en ging bonbons koopen.\n\n"Ik verheug me bizonder!" zeide een goede kennis. "Ik raad je aan de\nbouquetten bij Fomin te koopen."\n\n"Zoo? Is dat noodig?" En hij reed naar Fomin.\n\nZijn broeder zeide: "Gij moest zorgen wat voorraad van geld te hebben,\nomdat er vele uitgaven zullen komen, geschenken...."\n\n"Wat? Zijn geschenken noodig?" En hij liep in een galop naar Fuda;\nen overal zag hij, dat men hem verwacht had, dat men zich verheugde\nen hem voor den gelukkigsten mensch ter wereld hield.\n\nEen gelijke ondervinding had ook Kitty. Toen gravin Nordston zich\neens veroorloofd had aan te duiden, dat zij voor Kitty iets beters\ngewenscht had, wond zij zich zoo op en bewees haar zoo overtuigend,\ndat er in de wereld niets beters dan Lewin was, dat de gravin dit\nmoest toestemmen en in het vervolg in Kitty\'s tegenwoordigheid Lewin\nsteeds met een lachje der grootste ingenomenheid begroette.\n\nDe biecht, die hij Kitty beloofd had, was in dezen tijd een zeer\ngewichtige gebeurtenis. Hij had met den ouden vorst raad genomen en\nmet instemming van dezen overhandigde hij Kitty zijn dagboek, waarin\nhij alles wat hem kwelde, had neergeschreven; hij had het geheel\nmet het oog op zijn toekomstige vrouw geschreven. Zoo als gezegd is,\nwaren het vooral twee dingen, die hem drukten: zijn ongeloof en zijn\ngemis van onschuld. De bekentenis van het eerste maakte niet veel\nindruk op haar; zij was godsdienstig, had nimmer aan de waarheden\nvan den godsdienst getwijfeld, maar zijn ongeloof aan de waarde van\nde uitwendige instellingen der kerk trof haar niet, omdat zij zijn\nhart kende en daarin alles vond, wat zij wenschte, en dat zulk een\ngesteldheid des gemoeds ongeloof heette, was haar onverschillig. Maar\nom de andere bekentenis had zij bitter geweend.\n\nLewin had een zwaren inwendigen strijd gehad, voor hij haar zijn\ndagboek overgaf. Maar er mocht tusschen hen geen geheim bestaan;\ndat het zulk een diepen indruk op haar maken konde, had hij niet\nvermoed. Toen hij eens op een avond uit den schouwburg kwam, zag\nhij een beschreid treurig gelaat vol droefheid, die hij haar had\nveroorzaakt en niet weer goed kon maken; toen zag hij de klove, die\nzijn verleden van haar engelenreinheid scheidde, en hij was ontroerd\nover hetgeen hij gedaan had.\n\n"Neem het, neem het weg dit hatelijk boek!" zeide zij, het voor\nhaar liggend beschreven boek van zich schuivend. "Waarom hebt ge\nhet mij gegeven?--Maar neen, het is toch beter zoo," voegde zij er\nuit medelijden met de vertwijfeling, die uit zijn gelaat sprak, bij:\n"maar het is verschrikkelijk!"\n\nHij boog het hoofd en zweeg. Hij wist niets te zeggen.\n\n"Ik heb het vergeven, maar het is afschuwelijk."\n\nZijn geluk was intusschen zoo groot, dat ook deze zijn schuldbekentenis\nhet niet verder verstoorde, dan dat zij er een nieuwe schaduw aan\nverleende. Zij had hem zijn zonden vergeven; maar sedert achtte hij\nzich harer nog meer onwaardig, hij boog zich in zedelijk opzicht voor\nhaar nog dieper en schatte zijn overdiend geluk slechts nog hooger.\n\n\n\n\n\nXI.\n\n\nToen Alexei Alexandrowitsch de kamer van zijn hotel binnentrad, reikte\neen bediende hem twee telegrammen over. Het eene bevatte het bericht,\ndat Stremow benoemd was voor de betrekking, waarop Karenin zelf had\ngerekend. Hij wierp het telegram neder, zijn gelaat kleurde zich\nrood en hij begon de kamer op en neer te gaan. "Quos vult perdere\nJupiter prius dementat...." zeide hij en bedoelde met "quos" juist\ndie personen, die Stremow voor die betrekking hadden benoemd. Het\nveroorzaakte hem niet zoozeer verdriet, dat hij voorbijgegaan en\nmiskend was, maar het was hem onverklaarbaar, dat men niet had\ningezien, dat juist Stremow, die zwetser en phrasenheld, minder\ndan ieder ander voor dat ambt geschikt was. "Hoe is het mogelijk,\ndat zij niet begrijpen, hoe zij door deze benoeming hun prestige te\ngronde richten?"\n\nNog iets bitters van dezen aard zeide hij bij zich zelf, terwijl hij\nhet andere telegram opende. Het kwam van zijn vrouw. De onderteekening\n"Anna" viel hem het eerst in het oog.\n\n"Ik sterf. Ik smeek en bezweer u te komen. Met uw vergiffenis sterf\nik geruster."\n\n"Zou dat een listig bedrog zijn?" Dit scheen hem eerst\nbuiten twijfel. Maar haar bevalling was op handen. "Wellicht\nkraamvrouwenkoorts. Maar wat is haar doel? Dat ik het kind zal\nerkennen? Dat ik mij compromitteer en de scheiding verijdeld\nwordt?" dacht hij. "Maar er staat: "Ik sterf...." Hij las de woorden\nnog eenmaal over en plotseling maakte hun zin een diepen indruk op hem.\n\n"En als het nu toch eens waarheid was, als zij onder den indruk harer\nsmarten en de nabijheid van den dood eens oprecht berouw had en ik was,\nomdat ik een list vermoedde, niet gekomen.... Dat zou niet alleen\ngevoelloos zijn en door ieder veroordeeld worden, maar het zou ook\ndom van mij zijn. Peter! laat het rijtuig niet weggaan. Ik vertrek\ndadelijk naar Petersburg!" zeide hij tot zijn bediende.\n\nZijn besluit was genomen, om naar Petersburg te gaan en er zijn\nvrouw te zien. Was haar ziekte slechts een voorwendsel, dan zou hij\nzwijgen en terstond weer afreizen. Was zij werkelijk den dood nabij\nen verlangde zij daarom naar hem, dan zou hij haar vergeven, als hij\nhaar nog levend vond, haar de laatste eer bewijzen, als hij reeds te\nlaat kwam.\n\nMet een gevoel van afmatting en onfrischheid, dat men altijd van\neen in een wagen doorgebrachten nacht medebrengt, kwam Karenin in de\ndroschke, die hem van het station de stad inbracht, voor zijn woning\naan. De portier opende de deur, nog voor Karenin gescheld had. Petrow,\nde portier, zag er wonderlijk uit; hij droeg een ouden jas, geen\nhalsdoek, en liep op pantoffels!\n\n"Hoe gaat het met de barina?"\n\n"Goddank! gisteren gelukkig bevallen."\n\nAlexei Alexandrowitsch bleef staan en verbleekte. Het werd hem\nplotseling duidelijk, hoezeer hij op haar dood had gehoopt.\n\n"En hoe bevindt zich de barina?"\n\nKarnej kwam met een morgensloofje voor de trap afloopen.\n\n"Zeer erg! Gisteren is consult gehouden en op dit oogenblik is er\nde dokter."\n\n"Neem mijn goed!" zeide Karenin. Bij het bericht, dat er nog uitzicht\nop haar dood bestond, gevoelde hij een soort van verlichting en ging\nde voorkamer binnen.\n\nAan den standaard hing een officiersmantel. Karenin bemerkte hem\ndadelijk en vroeg: "Wie is daar binnen?"\n\n"De dokter, de baker en graaf Wronsky."\n\n"Ik wil alles verdragen, als het maar een einde neemt," dacht Karenin\nen ging door naar de binnenkamers. In het salon was niemand. Uit\nAnna\'s kamer kwam op het geluid zijner schreden de baker met een\nmuts met lila linten op te voorschijn. Met de gemeenzaamheid, die\nde nabijheid van den dood verleent, ging zij op den huisheer toe,\nnam zijn hand en leidde hem het kabinet binnen.\n\n"Goddank, dat u er is! Zij spreekt altijd van u."\n\n"Breng toch dadelijk ijs," hoorde hij in de slaapkamer den dokter op\nbevelenden toon zeggen.\n\nAan Anna\'s schrijftafel zat Wronsky op een lagen stoel; hij had\nhet gelaat met de handen bedekt en weende. Toen hij de stem van den\ndokter hoorde, sprong hij op, nam de handen van voor het diep verslagen\ngelaat en zag Alexei Alexandrowitsch voor zich. Hij werd zoo verlegen,\ndat hij zich weer nederzette en het hoofd voorover boog, alsof hij\ngaarne zou verdwijnen. Maar spoedig herstelde hij zich en zeide:\n"Zij sterft. De dokters geven geen hoop. Ik ben in uw macht, maar\nsta mij toe hier te blijven.... Overigens zooals u zult bevelen...."\n\nToen Alexandrowitsch Wronsky\'s tranen zag, overviel hem weer die\nontroering, die het lijden van anderen steeds bij hem verwekte;\nhij wendde zijn gelaat af en ging haastig naar de deur der slaapkamer.\n\nUit deze werd nu Anna\'s stem gehoord. Deze klonk blijmoedig en zij\nsprak duidelijk en met nadruk. Alexei Alexandrowitsch kwam aan haar\nbed. Zij lag daar met het gelaat naar hem toegekeerd. Haar wangen\ngloeiden, haar oogen schitterden, haar kleine witte handen kwamen\nuit de kanten van haar nachtgewaad te voorschijn en speelden met de\ndeken. Zij scheen niet slechts gezond en opgewekt, maar ook in de\nbeste luim.\n\n"Want Alexei.... Ik meen Alexei Alexandrowitsch.... Welk een\nverschrikkelijk, zonderling toeval, dat zij beiden Alexei heeten,\nniet waar?... Alexei zal niet weigeren; hij zal niet vergeten, dat\nhij mij heeft vergeven. Waarom komt hij niet? Hij is goed, hij weet\nzelf niet, hoe goed hij is. Ach, mijn God, welk lijden! Geef mij\nwat water! Ach, dat zal haar, mijn klein meisje, geen goed doen! Nu,\ngeef haar een minne, het is zelfs beter zoo. Als hij komt, zal het\nhem genoegen doen haar te zien. Neem ze weg...."\n\n"Alexei Alexandrowitsch is al gekomen. Hier staat hij," zeide de baker\nen beijverde zich Anna\'s aandacht op Karenin te vestigen. Maar deze\nzag hem voorbij.\n\n"Ach, onzin! Geef mij het meisje, geef het mij. Hij is nog niet\ngekomen. Zij zeggen dat maar, omdat zij denken, dat hij niet zal\nvergeven; maar zij kennen hem niet. Niemand kent hem. Ik alleen, en\nmij is dat ook moeilijk gevallen. Men moet zijn oogen zien. Serescha\nheeft geheel dezelfde en daarom kan ik ze niet aanzien. Heeft Serescha\nte eten gekregen? Serescha moet naar de hoekkamer verhuizen en men\nmoet Marietta verzoeken, dat zij bij hem slaapt ..."\n\nPlotseling kromp zij ineen, werd stil en verschrikt en als tot\nverdediging hief zij de handen beschermend naar haar gelaat op alsof\nzij vreesde, dat iemand haar slaan zoude. Zij had haar echtgenoot in\nhet oog gekregen.\n\n"Neen, neen," begon zij weer, "voor hem ben ik niet bang; ik ben bang\nvoor den dood. Kom hier, Alexei. Ik moet mij haasten, want ik heb\ngeen tijd. Er blijft mij niet veel tijd om te leven over; de koorts\nzal dadelijk terugkomen, en dan begrijp ik niets. Nu begrijp en zie\nik alles."\n\nKarenins gelaat had een diep smartelijke uitdrukking aangenomen. Hij\ngreep haar hand en wilde spreken, maar kon niet. Zijn kin beefde, maar\nhij bestreed deze opwelling en vermeed haar aan te zien. Doch steeds,\nzoodra zijn blik haar trof, zag hij haar oogen op hem gericht met zulk\neen roerende, teedere innigheid, als hij nooit bij haar gezien had.\n\n"Wacht, gij weet niet.... Wacht toch, wacht...."\n\nZij verzamelde haar gedachten: "Ja," begon zij toen weder: "Ja,\nja! Verwonder u niet over mij. Ik ben dezelfde ... Maar in mij zit\neen andere, die ik vrees ... En die heeft gindschen liefgekregen en\nwilde u haten, maar ik kon u niet vergeten, die vroeger waart. Die\nandere ben ik niet. Nu ben ik de rechte. En nu sterf ik, ik weet, dat\nik sterven zal; vraag het hem. En nu voel ik ook het gewicht aan mijn\nhanden, voeten en vingers. De vingers zijn zoo groot--kolossaal! Maar\ndat eindigt spoedig ... Slechts eene zaak behoef ik nog. Gij moet mij\nvergeven, volkomen vergeven. Ik ben zeer slecht, maar de verpleegster\nheeft mij verhaald van de heilige zondares, hoe heet zij ook? die\nwas nog slechter geweest. En dan ga ik naar Rome, daar is een groote\nwoestijn, daar zal ik niemand hinderen, en neem Serescha en het\nkleine meisje mede ... Neen, ik weet, gij kunt mij niet vergeven,\nzoo iets kan men niet vergeven ... Neen, neen, ga heen! Gij zijt\nte goed!"--Met een harer gloeiende handen hield zij zijn hand vast,\nmet de andere stiet zij hem van zich.\n\nKarenins ontroering werd hoe langer hoe grooter, zoodat hij eindelijk\nophield daartegen te strijden. Een eigenaardige zielstoestand maakte\nzich van hem meester; een blijde geestdrift voor liefde en christelijke\nvergeving zijner vijanden. Hij viel op de knieen, legde zijn hoofd op\nhaar arm, die door haar kleeding heen als vuur gloeide, en snikte als\neen kind. Zij omvatte zijn reeds kaal wordend hoofd, drong zich nader\nnaar hem toe en hief, als in uitdagenden trots, haar boven naar boven.\n\n"Daar is hij! Ik wist het immers wel! Nu vaartwel, vaart allen wel! Gij\nzijt weer hier? Waarom gaat gij niet?... Neem toch dezen pels weg!"\n\nDe dokter nam haar handen, legde ze voorzichtig op het kussen en\nbedekte haar schouders. Zij legde zich gewillig achterover en zag\nmet schitterende oogen voor zich uit.\n\n"Vergeet niet, dat ik niets behoef als uw vergiffenis; meer verlang\nik niet.... Maar waarom komt hij niet?" vroeg zij en richtte haar\nblik naar Wronsky. "Kom hier, kom, geef hem de hand."\n\nWronsky ging naar het bed en bedekte zijn gelaat met de handen.\n\n"Laat uw gezicht vrij--zie hem aan. Hij is een heilige!" zeide\nzij. "Laat toch uw gezicht vrij!" herhaalde zij geergerd. "Alexei\nAlexandrowitsch, neem hem de handen van het gelaat. Ik wil hem zien."\n\nAlexei Alexandrowitsch nam Wronsky\'s handen van diens gelaat. Smart\nen schaamte hadden het verschrikkelijk verwrongen.\n\n"Geef hem de hand. Vergeef hem."\n\nKarenin reikte hem de hand en kon de tranen niet weerhouden, die zijn\noogen verduisterden.\n\n"Goddank!" zeide zij: "Nu is alles in orde. Leg mij nog een weinig de\nvoeten terecht. Zoo, zoo is het goed. Hoe smakeloos zijn deze bloemen\ngeweven! Zij gelijken in \'t geheel niet op vergeet-mij-nietjes!" sprak\nzij en liet haar blik over het vloerkleed gaan. "Mijn God! mijn\nGod! wanneer neemt dit een einde? Geef mij morphine, dokter, geef\nze mij. O mijn God, mijn God!" En van pijn krimpend woelde zij door\nhet bed.\n\n\n\n\n\nXII.\n\n\nDe dokters hadden Anna\'s ziekte voor een kraamvrouwenkoorts\nverklaard, die in honderd gevallen negen en negentig maal met\nden dood eindigde. Den geheelen dag lag zij in koorts, delirium of\nbewusteloosheid. Tegen middernacht lag de zieke bewusteloos en bijna\nzonder dat men kon bespeuren, dat het hart nog sloeg. Men verwachtte\nelk oogenblik haar einde.\n\nWronsky was naar huis gereden, maar kwam vroeg in den morgen weer om\nnaar Anna\'s toestand te vernemen. Karenin ontmoette hem in de voorkamer\nen zeide: "Blijf. Wellicht vraagt zij naar u." Daarop bracht hij zelf\nhem naar het boudoir zijner vrouw.\n\nTegen den morgen begon zij weer zeer opgewonden te worden, haar\ngedachten en woorden overstroomden elkander en dan zonk zij weer\nin bewusteloosheid terug. Den derden dag herhaalden zich dezelfde\nverschijnselen, en de dokters verklaarden nu, dat er hoop op herstel\nbestond.\n\nDien dag kwam Alexei Alexandrowitsch in Anna\'s boudoir, trad op Wronsky\ntoe en na de deur gesloten te hebben ging hij tegenover hem zitten.\n\n"Alexei Alexandrowitsch," zeide Wronsky, die zag, dat het\nnu tot een verklaring zou komen, "ik kan niet spreken en niets\nbegrijpen. Verschoon mij. Hoe zwaar het u ook vallen mag, geloof mij,\ndat ik nog verschrikkelijker lijd."\n\nHij wilde opstaan. Maar Karenin greep zijn hand en zeide: "Wat ik u\nbidden mag, hoor mij aan. Het is noodzakelijk. Ik moet u de gevoelens\nverklaren, die mij nu leiden en die mij in de toekomst leiden zullen. U\nmoet ten mijnen opzichte niet in dwaling vervallen. U weet, dat ik tot\nechtscheiding was besloten en deze zaak reeds had ingeleid. Ik wil u\nniet verbergen, dat ik wankelde en mij zeer kwelde; ik beken, dat ik\ndaarbij in de eerste plaats door den wensch geleid werd mij op u en op\nhaar te wreken." Hij zag Wronsky openhartig en welwillend aan. "Toen\nik dat telegram ontving, ging ik met dezelfde gevoelens hierheen,\nja ik wil nog meer zeggen: ik wenschte zelfs haar dood. Maar ..." Hij\nzweeg een oogenblik, overleggende, of hij hem al zijn gevoelens zou\nopenleggen of niet.--"Maar ik zag haar en heb haar vergeven. En de\nzaligheid van het vergeven heeft mij geopenbaard, wat mijn plicht\nis. Ik heb volkomen vergeven. Ik wil ook de andere wang toekeeren,\nik wil ook den mantel laten aan hem, die mij den rok heeft ontnomen\nen ik wil slechts God bidden, dat Hij mij de zaligheid van vergiffenis\nschenken niet ontneemt."\n\nTranen stonden in zijn oogen. Hun aanhoudende glans trof Wronsky.\n\n"Ziet u, dat is mijn toestand. U kan mij in het slijk treden, tot spot\nder wereld maken, maar ik kan haar niet verlaten en zal haar geen enkel\nwoord van verwijt toevoegen. Mijn plicht is mij nu duidelijk: ik moet\naan haar zijde blijven. Als zij wenscht u te zien, zal ik het u laten\nweten, maar nu, dunkt mij, is het beter u verwijderd te houden...."\n\nHij stond op en kon van ontroering niet verder spreken. Ook Wronsky\nstond op en zag hem in gebogen houding eenigszins schuin aan. Hij\nbegreep Karenins gevoelens niet. Maar hij besefte, dat in diens\nlevensbeschouwing iets hoogers, voor hem onbereikbaars was gelegen.\n\n\n\n\n\nXIII.\n\n\nNa dit gesprek met Karenin verliet Wronsky langs de achtertrap\ndiens huis. Buiten gekomen stond hij stil en kon zich nauwelijks\nvoorstellen, waar hij zich bevond en waarheen hij zich begeven\nwilde. Hij gevoelde zich beschaamd, vernederd, schuldig en van de\nmogelijkheid beroofd deze vernedering van zich af te wijzen. Hij zag\nzich uit het spoor geworpen, waarin hij tot hiertoe zoo licht en veilig\nwas voortgereden. Alle gewoonten en regels van zijn leven, die hem tot\nnu toe zoo vast en onomstootelijk hadden geschenen, waren plotseling\nvalsch en ontoereikend gebleken. De bedrogen echtgenoot, die hem een\nbeklagenswaardig wezen had geschenen, een toevallige en belachelijke\nverstoring van zijn geluk, had zich plotseling, en wel door toedoen\nvan Anna zelf, tot een hoogte verheven, die achting afdwong, en deze\nechtgenoot deed zich op deze hoogte niet kennen als kwaadwillig,\nvalsch en belachelijk, maar als goed, eenvoudig en edelmoedig. Dat\ngevoelde Wronsky. De rollen waren plotseling verwisseld. De man was\nhooghartig in zijn ongeluk hij echter klein en nietig in zijn bedrog.\n\nMaar dit bewustzijn van zijn eigen verachtelijkheid tegenover dien man,\ndien hij zoo ten onrechte had geminacht, maakte slechts het kleinste\ngedeelte van zijn leed uit. Hij gevoelde zich onuitsprekelijk ellendig,\nomdat hij gevoelde, dat zijn in den laatsten tijd schijnbaar afgekoelde\nhartstocht voor Anna thans, nu hij haar voor immer meende verloren te\nhebben, sterker dan te voren ontwaakte. Thans, nu hij in haar ziekte\nhaar hart geheel had leeren kennen, geloofde hij haar vroeger niet\nrecht bemind te hebben. En nu, nu hij haar beminde, zooals zij bemind\nmoest worden, was hij voor haar vernederd en had haar voor immer\nverloren. Het meest vernederend oogenblik was het voor hem geweest,\ntoen Karenin zijn handen van zijn beschaamd gelaat had getrokken. Zoo\nstond hij bij de trap als een verlorene en wist niet, wat te doen.\n\n"Beveelt u een droschke?" vroeg de portier.\n\n"Ja, een droschke!"\n\nToen hij te huis was gekomen, legde Wronsky zich, na drie slapelooze\nnachten, in zijn kleederen en met het gezicht naar beneden op de\nsopha. Zijn hoofd was woest. De zonderlingste beelden, herinneringen en\ngedachten wisselden met vreeselijke snelheid elkander af voor de oogen\nzijns geestes. Nu goot hij voor de zieke medicijn in den lepel en liet\nhem overloopen, dan zag hij de witte handen der baker of de zonderlinge\nstelling van Alexei Alexandrowitsch op den vloer voor het bed.\n\n"Slapen en alles vergeten!" zeide hij bij zich zelf met het rustig\nvertrouwen van een gezond mensch, die, als hij vermoeid is, dadelijk\ninslaapt, en inderdaad, aanstonds warrelde in zijn hoofd alles dooreen\nen begon in den afgrond der bewusteloosheid te verzinken; de golven\nder vergetelheid sloegen reeds over hem te zamen, toen plotseling in\nhem als ware het een electrische ontploffing plaats greep. Hij kromp\nverschrikt ineen en sprong op de knieen omhoog. Zijn oogen waren wijd\ngeopend, de zwaarte van het hoofd en de afmatting der leden waren\nplotseling verdwenen.\n\n"Gij kunt mij in het slijk treden," hoorde hij Karenin zeggen en\nzag hem duidelijk voor zich, hij zag Anna\'s koortsig rood gelaat,\nhaar schitterende oogen, die met teederheid en liefde niet hem, maar\nAlexei Alexandrowitsch aanzagen, hij zag zijn eigen ellendige houding,\ntoen Karenin hem de handen voor het gelaat wegtrok.--Hij rekte zich\nuit, wierp zich weer als te voren op de sopha en sloot de oogen.\n\n"Slapen, slapen!" zeide hij.\n\nDoch met gesloten oogen zag hij nu Anna\'s gelaat nog duidelijker,\nmaar zooals op dien gedenkwaardigen avond voor den wedren. Hij lag\ndaar en trachtte in te slapen; hij herhaalde halfluid eenige uit hun\nverband gerukte woorden uit de een of andere stelling, met den wensch\ndaardoor het ontstaan van andere voorstellingen te verhinderen, maar\ndaarbij hoorde hij en luisterde naar een zonderling, geheimzinnig\ngefluister en herhaalde de woorden: "Verstond niet te waardeeren,\nwist niet te genieten."\n\n"Wat is dat? Word ik waanzinnig?" vroeg hij zich\nzelf. "Wellicht. Waardoor wordt men anders waanzinnig? Om welke\nreden anders schiet men zich dood?" antwoordde hij zich zelf. "Neen,\nik moet inslapen."\n\nHij rukte het kussen terecht en drukte er het voorhoofd in, maar\nhet kostte hem inspanning slechts de oogen gesloten te houden. Hij\nsprong op en ging zitten. "Het is met mij voorbij," zeide hij. "Ik\nmoet overleggen, wat mij overblijft te doen."\n\nZijn gedachten doorvlogen zijn geheele leven, slechts niet den tijd\nzijner liefde voor Anna. Eerzucht ...? Serzuchowsky? De wereld? Het\nhof? Op niets van dit alles bleven zijn gedachten zich hechten. Dat\nalles had vroeger een beteekenis voor hem, nu bestond het voor hem\nniet meer.\n\nHij stond van de sopha op, maakte zijn kleederen los, ontblootte zijn\nborst om vrijer te kunnen ademhalen en ging eenige malen zijn kamer\nop en neder.\n\n"Zoo wordt men krankzinnig," herhaalde hij, "en zoo komt men er toe\nzich dood te schieten ... om zich niet te schamen!" liet hij er zacht\nop volgen.\n\nHij ging naar de deur en sloot ze; toen ging hij met starren blik\nen de tanden op elkander geklemd naar de tafel, nam zijn revolver,\nonderzocht hem, laadde hem en dacht na.\n\n"Het spreekt van zelf! Altijd dezelfde herinneringen aan een verloren\ngeluk, dezelfde ijdelheid van alles wat nu nog overblijft, steeds\nhetzelfde vernederend bewustzijn.... Het spreekt van zelf!" hernam\nhij andermaal, en terwijl zich zijn gedachten in denzelfden kring\nbewogen, hief hij zijn revolver op en richtte hem tegen de linkerzijde\nvan zijn borst en haalde, met de geheele hand, alsof hij ze tot een\nvuist wilde ballen, de haan over. Hij hoorde geen schot, maar een\nhevige slag tegen zijn borst deed hem tuimelen; hij wilde zich aan\nde tafel vasthouden, liet den revolver vallen en zat op den vloer,\nterwijl hij verwonderd rond zag. Hij herkende zijn kamer niet; hij zag\nden gebogen tafelpoot, de papiermand, het tijgervel.... De haastige,\nkrakende schreden van zijn dienaar, die door het salon ging, deden\nhem weer tot zich zelf komen. Hij spande zijn gedachten in en zag,\ndat hij op den vloer lag, hij zag bloed op het tijgervel en op zijn\nhand en begreep, dat hij op zich zelf geschoten had.\n\n"Dom! ik heb slecht getroffen!" zeide hij en tastte met de hand naar\nhet wapen. Het lag naast hem. Hij zocht het verder af en zich daarbij\nter zijde keerend, verloor hij het evenwicht, viel neer en zijn bloed\nstroomde te voorschijn.\n\nDe elegante dienaar, die bij zijn kennissen altijd over zwakke zenuwen\ngeklaagd had, verschrok, toen hij zijn heer in dien toestand op den\nvloer zag liggen, zoodanig, dat hij hem liet bloeden en wegliep om\nhulp te halen.\n\nEen uur later kwam Warja, de vrouw van Wronky\'s broeder, aangereden\nen met hulp van eenige haastig er bij geroepen dokters, legde zij\nden zwaar gewonde op zijn bed en bleef bij hem om hem te verplegen.\n\n\n\n\n\nXIV.\n\n\nToen Karenin zich op het wederzien zijner vrouw had voorbereid, had\nhij een fout begaan. Hij had niet op de mogelijkheid gerekend, dat\nhaar berouw oprecht kon zijn, dat hij haar vergeven en dat zij niet\nsterven zou. Deze fout erkende hij twee maanden na zijn terugkomst\nvan Moskou in haar volle beteekenis. De reden was, dat hij voor deze\nlaatste ontmoeting zijner vrouw zijn eigen gevoel niet kende. Aan\nhaar ziekbed had hij voor de eerste maal in zijn leven geheel aan dat\ngevoel toegegeven, gedreven zoowel door het medelijden, dat anderer\nlijden steeds bij hem verwekte en waarvoor hij zich steeds als voor\neen dwaze zwakheid geschaamd had--als door berouw, dat hij op haar\ndood had gehoopt, en eindelijk niet het minst door de zaligheid van\nhet vergeven, waardoor hij plotseling zijn leed verzacht gevoelde en\nin zijn hart een vrede en geluk inkeerde, zooals hij te voren niet\ngekend had.\n\nHij had zijn vrouw vergeven, beminde haar en had medelijden met haar\nom haar lijden en om haar berouw; hij had Wronsky vergeven en had\nmedelijden met hem, toen hij zijn wanhopige daad vernam. Ook zijn\noudsten zoon beminde hij nu meer dan vroeger, maar het meest het kleine\nmeisje. Eerst bemoeide hij zich uit medelijden met het pasgeboren\nzwakke kind, dat het zijne niet was en gedurende de ziekte der moeder\nzeer verwaarloosd zou zijn geworden, als hij het zich niet aangetrokken\nhad, en nu bemerkte hij dat hij het had liefgekregen. Eenige malen\ndaags begaf hij zich naar de kinderkamer, de baker en de kindermeid,\ndie hem eerst vreesden, hadden zich aan hem gewend, en geruimen tijd\nkon hij het kleine roodgele gezichtje beschouwen.\n\nMaar, hoe meer de tijd verliep, des te meer werd hij overtuigd, dat,\nhoe natuurlijk hem zelf ook zijn tegenwoordige toestand toescheen,\nmen er wel voor zorgen zoude hem niet rustig daarin te laten\nblijven. Behalve de eigen, innerlijke zelfvoldoening bemerkte hij\nspoedig, dat er nog een andere, grover en sterker macht was, die zijn\nlot bestuurde en dat deze hem de ootmoedige zielerust, die hij zocht,\nniet gunnen zoude. Hij besefte, dat allen hem vragend en verbaasd\naanzagen, omdat zij hem niet begrepen, en dat zij de een of andere\nhandeling van hem verwachtten. Maar vooral besefte hij het onware en\nonnatuurlijke van zijn verhouding tot zijn vrouw.\n\nToen de weekhartigheid, die het naderen van Anna\'s dood had verwekt,\nverdwenen was, bemerkte Alexei Alexandrowitsch, dat zij hem schuwde,\ndat hij haar lastig was en dat zij hem niet in de oogen kon zien. Alsof\nzij hem iets zeggen wilde, waartoe zij niet vermocht te besluiten en\nalsof zij vermoedde, dat hun tegenwoordige verhouding zoo niet kon\nvoortduren, verwachtte ook zij iets van hem.\n\nTegen het einde van Februari werd het jongste kind ziek, dat naar zijn\nmoeder "Anna" was gedoopt. Karenin was \'s morgens vroegtijdig in de\nkinderkamer geweest en nadat hij had bevolen om den dokter te zenden,\nwas hij naar het ministerie gegaan. Eerst om vier uur keerde hij naar\nhuis terug. In de voorkamer trof hij een opgeschikten bediende aan\nmet gouden tressen en een kraag van berenvel, die over een witten\nmet Amerikaansch hondevel gevoerden mantel lag.\n\n"Wie is daar?" vroeg Karenin.\n\n"Vorstin Elizabeth Fedorowna Twerskaja." antwoordde de bediende met\neen snert van glimlach, die Karenin niet beviel.\n\nHet bezoek der vorstin, van wie hij volstrekt niet hield, was hem\nonaangenaam en hij begaf zich daarom naar de kamers der kinderen.\n\nIn de eerste kamer lag Serescha over de tafel gebogen en teekende onder\nvroolijk gebabbel. De Engelsche gouvernante, die met een handwerkje\nnaast hem zat, stond bij Karenins binnentreden op.\n\nAlexei Alexandrowitsch streek met de hand over het haar van zijn zoon\nen vroeg, wat de dokter van de kleine baby gezegd had.\n\n"De dokter zegt, dat het niets gevaarlijks is en heeft alleen baden\nvoorgeschreven, sir."\n\n"Ja, maar haar scheelt toch wat," en hij luisterde naar het krijten\nvan het kind in de aangrenzende kamer.\n\n"Ik geloof, dat de minne niet deugt," zeide de Engelsche beslist.\n\n"Waarom denkt u dat?" vroeg hij en bleef staan.\n\n"Zij is ook bij gravin Pohl geweest, sir. Men dokterde steeds met\nhet kind, en eindelijk bleek het, dat de minne geen voedsel had."\n\nKarenin dacht na. Toen ging hij de andere kamer in. Het kind\nlag achterover op de armen der minne, rekte zich uit en wilde de\naangeboden borst niet nemen. Het schreide in weerwil van het sussen\nder over haar gebogen minne.\n\n"Gaat het nog steeds niet beter?" vroeg Alexei Alexandrowitsch.\n\n"Zeer onrustig," antwoordde de kindermeid.\n\n"Miss Edwards denkt, dat de minne geen voedsel genoeg heeft."\n\n"Dat geloof ik ook, Alexei Alexandrowitsch."\n\n"Waarom zeg je dat dan niet?"\n\n"Wien zou ik het zeggen? Anna Arkadiewna is immers nog altijd ziek,"\nantwoordde de dienstmeid verdrietig.\n\nZij was een oude dienares des huizes. Alexei Alexandrowitsch meende in\nhaar eenvoudige woorden een toespeling op zijn toestand als echtgenoot\nte vinden.--Het kindje schreide nog sterker; de meid nam het van\nde minne over en wiegde het, terwijl zij de kamer op en neer ging,\nin haar armen.\n\n"De dokter moet de minne onderzoeken," zeide Alexei Alexandrowitsch.\n\nDe oogenschijnlijk gezonde en bloeiende minne, bevreesd dat zij\nontslagen kon worden, mompelde iets, terwijl zij haar borst verbergde,\nen lachte verachtelijk over den twijfel aan haar overvloed van\nmelk. Ook in dien lach zag Karenin een spotten met zijn toestand.\n\n"Arm kind," zeide de dienstmeid, terwijl zij het al op en neer gaande\ntot rust zocht te brengen.\n\nAlexei Alexandrowitsch nam plaats op een stoel en keek met deelnemende\nuitdrukking toe. Toen het kind eindelijk in zijn wiegje gelegd en het\nkussen door de meid terecht geschikt was, stond Alexei Alexandrowitsch\nweder op en naderde, behoedzaam op de teenen gaande, de wieg; hij zag\nhet kind een poos zwijgend en met dezelfde uitdrukking van medelijden\naan, toen verhelderde zich zijn voorhoofd en hij verliet de kamer.\n\nIn de eetkamer gekomen, schelde hij en beval den dienaar, den dokter\nte halen. Hij ergerde zich over zijn vrouw, dat zij zich zoo weinig om\nhet kind bekommerde, en derhalve overwon hij zich en ging naar haar\nkamer. Terwijl hij over het dikke tapijt de deur naderde, werd hij\nzonder het te willen getuige van een gesprek, dat hij niet begeerde\nte hooren.\n\n"Als hij niet ging vertrekken, kon ik uw weigering begrijpen. Overigens\nschijnt uw man immers boven dit alles verheven te zijn," hoorde hij\nvorstin Betsy zeggen.\n\n"O, niet om mijn man, maar om mijns zelfs wil! Spreek zoo\nniet!" antwoordde Anna\'s opgewonden stem.\n\n"Maar ge moet toch zelf wenschen van een man afscheid te nemen,\ndie zich om u wilde doodschieten."\n\n"Juist daarom wil ik het niet...."\n\nAlexei Alexandrowitsch bleef met verschrikt, schuldig gelaat staan en\nwilde weer terugkeeren. Maar hij bedacht, dat dit zijner niet waardig\nwas, en ging hoestend naar de slaapkamer. Het gesprek verstomde en\nhij trad binnen.\n\nAnna zat met kortafgesneden haar op de chaise-longue. Zooals altijd\nbij den aanblik van haar echtgenoot, verdween de levendigheid uit\nhaar gelaat; zij boog het hoofd en zag verlegen naar Betsy. Deze zat\noverdreven modern gekleed, het lange, schrale figuur stijf opgericht,\nnaast Anna; zij boog het hoofd en ontving Karenin met een ironisch\nlachje.\n\n"Ah," zeide zij als verrast; "het doet mij genoegen, u te huis te\ntreffen. U zelf komt nergens; sedert Anna\'s ziekte heb ik u niet meer\ngezien. Ik heb gehoord.... Ja, u is een zeldzaam man!"\n\nZij sprak met beteekenisvolle vriendelijkheid, alsof zij hem wegens\nzijn verhouding tot zijn vrouw een orde der edelmoedigheid wilde\nschenken.\n\nKarenin boog zich koel en, terwijl hij zijn vrouw de hand kuste,\nvroeg hij, hoe het haar ging.\n\n"Ik geloof, dat ik beter ben," antwoordde zij en vermeed zijn blik.\n\n"Maar het schijnt mij, alsof ge een koortsachtige kleur hebt." zeide\nhij, op het woord "koortsachtig" den nadruk leggend.\n\n"Wij hebben te druk gepraat," zeide Betsy. "Ik zie in, dat het\nzelfzuchtig van mij was en wil derhalve heengaan."\n\nZij stond op, maar Anna nam plotseling blozend, driftig haar hand:\n"Neen, wat ik u bidden mag, blijf nog. Ik wil u nog iets zeggen,--neen\nu!" wendde zij zich tot haar man en een donkerrood overstroomde haar\nhals en haar voorhoofd: "Ik kan en wil voor u geen geheimen hebben."\n\nAlexei Alexandrowitsch knakte met de vingers en boog het hoofd.\n\n"Betsy heeft mij gezegd, dat graaf Wronsky wenscht voor zijn vertrek\nnaar Taschkent van ons afscheid te nemen." Zij zag haar man niet aan\nen haastte zich alles te zeggen, wat haar zoo zwaar viel. "Ik heb\ngeantwoord, dat ik hem niet kon ontvangen."\n\n"Of liever, mijn beste, dat dit van Alexei Alexandrowitsch afhing,"\nverbeterde Betsy.\n\n"Neen, ik kan hem niet ontvangen en het kan tot niets...." Zij\nbrak plotseling af en zag haar man vragend aan: "Met een woord:\nik wil niet...."\n\nAlexei Alexandrowitsch kwam nader en wilde haar hand vatten. Haar\neerste beweging was ze terug te trekken, maar zij beheerschte zich\nen drukte zijn vochtige hand vol gezwollen aderen.\n\n"Ik dank u zeer voor uw vertrouwen." zeide hij half geergerd en half\nverlegen, omdat hij datgene, wat hij anders zoo gemakkelijk had kunnen\nbeslissen, niet wist te beoordeelen in tegenwoordigheid der vorstin,\ndie hem voorkwam als de personificatie van dat ruw geweld, dat zijn\nleven in de oogen der wereld de richting zou geven en hem verhinderde\nzich geheel aan de gevoelens van liefde en vergiffenis over te geven.\n\n"Nu dan, adieu, melieve," zeide Betsy en stond op. Zij kuste Anna en\nverliet de kamer. Alexei Alexandrowitsch deed haar uitgeleide.\n\n"Alexei Alexandrowitsch, ik ken u als een waarachtig edelmoedig man,"\nzeide zij, terwijl zij in het kleine salon bleef staan en zijn hand\nvast drukte: "Ik ben u een vreemde, maar ik bemin en acht u zoozeer,\ndat ik mij een raadgeving veroorloof: Ontvang hem. Alexei Wronsky is\neen man van eer en hij vertrekt naar Taschkent."\n\n"Vorstin, ik ben u voor uw raad en deelneming dankbaar; maar de vraag,\nof zij hem ontvangen kan of niet, kan niemand uitmaken als zij zelf."\n\nHij zeide dit naar zijn gewoonte met waardigheid, maar dacht\nonmiddellijk daarna, dat, hoe zijn woorden ook zijn mochten, door\nden toestand der dingen voor hem geen waardigheid meer bestond. En\ndatzelfde las hij in het bedwongen half spottend glimlachen, waarmede\nBetsy, toen hij zweeg, hem aanstaarde.\n\n\n\n\n\nXV.\n\n\nKarenin boog zich voor vorstin Betsy en keerde naar zijn vrouw\nterug. Zij had zich nedergelegd, maar toen zij zijn schreden hoorde,\nrichtte zij zich weer op en zag hem verschrikt aan. Hij bemerkte,\ndat zij geweend had.\n\n"Ik ben je zeer dankbaar voor je vertrouwen," herhaalde hij zacht\nde woorden, die hij te voren in Betsy\'s tegenwoordigheid in het\nFransch tot haar gesproken had; hij sprak Russisch en zeide gedurig\n"jij," en dit "jij" vertoornde Anna. "En ik dank je ook zeer voor\nje beslissing, want ook ik ben van oordeel, dat, als hij de stad wil\nverlaten, het voor graaf Wronsky volstrekt niet noodig is eerst bij\nons te komen. Overigens ..."\n\n"Dat heb ik al gezegd, waarom dat dus te herhalen?" viel Anna hem\nmet een plotselinge geraaktheid, die zij niet kon overwinnen, in\nde rede. "Niet noodig!" dacht zij. "Voor een man, die afscheid wil\nnemen van de vrouw, die hij bemint, voor wie hij zich dooden wilde\nen zouder wie hij niet leven kan--niet noodig!"\n\nZij drukte de lippen opeen en zag met haar schitterende oogen op zijn\nmet gezwollen aderen bedekte handen neer, die hij in elkander wreef.\n\n"Wij willen daar niet meer van spreken," liet zij er kalmer op volgen.\n\n"Ik heb het u overgelaten deze vraag te beslissen en het verheugt\nmij te zien ..."\n\n"Dat mijn wensch met den uwen overeenstemt," voltooide zij haastig,\ngeergerd dat hij zoo langzaam sprak, waarbij zij toch al vooruit wist,\nwat hij zou zeggen.\n\n"Ja," bevestigde hij, "en de vorstin mengt zich op ongepaste wijze\nin deze familiezaken. En zij nog wel ..."\n\n"Ik geloof niets van hetgeen men van haar zegt," viel zij hem snel\nin de rede. "Ik weet slechts, dat zij mij oprecht lief heeft."\n\nKarenin zuchtte en zweeg. Zij speelde opgewonden met de kwasten\nvan haar nachtkleed en zag hem aan met het kwellend gevoel van een\nphysieken afkeer van hem, wegens welk gevoel zij zich wel beschuldigde,\nmaar dat zij niet kon overwinnen. Zij had nu slechts een wensch:\nvan zijn haar zoo hinderlijke tegenwoordigheid bevrijd te zijn.\n\n"Ik heb juist om den dokter gezonden," zeide hij.\n\n"Ik ben gezond. Waartoe heb ik een dokter noodig?"\n\n"Neen, maar de kleine schreit, en men zegt, dat de minne te weinig\nvoedsel heeft."\n\n"Waarom hebt gij mij niet toegestaan haar zelf te zoogen? Ik heb er\nu om gesmeekt! Maar dat is hetzelfde (Karenin begreep de beteekenis\nvan dit: "dat is hetzelfde",) het is een kind, dat in den weg is. Ik\nhad het zelf willen zoogen, maar men veroorloofde het niet en nu doet\nmen mij verwijten."\n\n"Ik doe geen verwijten."\n\n"Ja wel, u doet mij verwijten. Mijn God, waarom ben ik niet\ngestorven?" En zij begon te snikken, uitroepende: "vergeef mij,\nik ben zenuwachtig, ik ben onrechtvaardig! Maar ga nu...."\n\n"Neen, dat kan zoo niet blijven," zeide Karenin vastbesloten bij\nzich zelf, toen hij van het bed zijner vrouw in zijn kabinet was\nteruggekeerd. Nog nimmer was hem de onhoudbaarheid zijner positie\nin de oogen der wereld, de afkeer zijner vrouw van hem en bovenal\ndie macht, die geheime, ruwe macht, die, in strijd met zijn eigen\nwenschen, een verandering in zijn echtelijke verhoudingen gebood, zoo\nverschrikkelijk duidelijk geworden als dezen dag. En hij gevoelde zich\nmachteloos. Hij wist vooruit, dat allen tegen hem waren en dat zij\ndatgene, wat hem als het natuurlijkste en plichtmatigste toescheen,\nniet toelaten, maar hem dwingen zouden datgene te doen, wat hij niet\nwilde, wat hij voor onrechtmatig, zij echter voor rechtmatig hielden.\n\n\n\n\n\nXVI.\n\n\nBetsy had Karenins zaal nog niet verlaten, toen Stipan Arkadiewitsch\nOblonsky, die juist van Elissew kwam, waar versche oesters waren,\nhaar in de deur ontmoette.\n\n"Ah, vorstin, dat is wel een aangename ontmoeting!" zeide hij. "Ik\nkom van uw woning."\n\n"Een korte ontmoeting, want ik wil juist wegrijden," antwoordde Betsy\nen trok haar handschoenen aan.\n\n"Wacht met het aantrekken van uw handschoenen, vorstin, tot ik uw\nhandje gekust heb. Ik ben, wat de invoering van verouderde modes\nbetreft, voor niets meer dankbaar dan voor den handkus!" Hij kustte\nhaar hand: "Wanneer zullen we elkander weerzien?"\n\n"Ge zijt dien niet waard," antwoordde zij lachend.\n\n"Pardon, ik ben dien zeer waard, want ik ben nu de ernstigste mensch\nvan de wereld geworden. Niet slechts voor mijn eigen, ook voor anderer\nfamiliebelangen zorg ik," zeide hij met een ernstig gezicht.\n\n"Ach, dat verheugt mij zeer," antwoordde Betsy, die dadelijk begreep,\ndat hij van Anna sprak. En met hem in de zaal terugkeerend, namen zij\nplaats in een hoek.--"Hij brengt haar nog om het leven," zeide zij\nfluisterend en veelbeteekenend. "Het is ondragelijk, ondragelijk ..."\n\n"Het verheugt mij bij u deze deelneming te vinden," zeide Stipan en\nschudde het hoofd met een ernstige, treurige uitdrukking: "In die\nzaak ligt ook de reden mijner aanwezigheid hier in Petersburg."\n\n"De geheele stad spreekt er van," antwoordde zij. "Het is een\nondragelijke toestand. Zij vergaat er onder. Hij begrijpt niet, dat\nzij een vrouw is, die met haar gevoelens geen scherts drijft. Slechts\neen van beide is mogelijk: zij ontvluchten, of hij moet zich van haar\nlaten scheiden. Maar zoo gaat zij te gronde."\n\n"Ja, ja, zoo is het!" zeide Oblonsky met een zwaren zucht. "Deswege\nben ik ook gekomen, dat wil zeggen, eigenlijk niet deswege.... Men\nheeft mij tot kamerheer benoemd, en ik moest hiervoor mijn dank gaan\nbetuigen. Maar bij deze gelegenheid hoop ik ook dit te arrangeeren."\n\n"Nu, God moge u helpen!" wenschte Betsy.\n\nHij deed de vorstin uitgeleide tot in den gang en nadat hij haar den\npols had gekust en haar zooveel dubbelzinnigen onzin had voorgebabbeld,\ndat zij niet wist, of zij daarvoor lachen of zich ergeren moest, ging\nhij naar zijn zuster. Hij vond haar badend in tranen. In weerwil van\nzijne uitgelaten stemming, viel hij toch dadelijk in den deelnemenden,\nietwat poetischen toon, die bij haar gemoedstoestand paste. Hij vroeg\neerst, hoe het haar ging en hoe zij den morgen had doorgebracht.\n\n"Zeer, zeer slecht; niet slechts den morgen, den geheelen dag en alle\nverloopen en toekomende dagen."\n\n"Het schijnt mij toe, dat ge u al te veel aan uw droefheid\novergeeft. Men moet het hoofd opheffen, de wereld beschouwen zooals\nzij is. Ik weet, het is zwaar, maar ..."\n\n"Ik heb wel eens gehoord, dat vrouwen haar mannen, die misdadig zijn,\ndaarom nog te meer beminnen, maar ik haat hem om zijn deugden. Ik kan\nmet hem niet leven. Begrijp eens! Zijn aanblik reeds werkt physisch\nop mij, ik geraak er door buiten mij zelf. Ik kan, ik kan niet met\nhem leven. Wat zal ik doen? Ik was te voren al ongelukkig en dacht,\ndat men niet ongelukkiger zijn kon, maar deze troostelooze toestand,\nwaarin ik mij nu bevind, kon ik mij niet voorstellen. Kun je gelooven,\ndat ik, in weerwil dat ik weet, dat hij een goed, uitstekend man is\nen ik niet waard ben hem te dienen, hem evenwel haat? Ja, hem juist\ndeswege, om zijn grootmoedigheid, haat? Er bluft mij niets meer over,\ndan...."\n\n"De dood," wilde zij zeggen, maar Stipan liet haar niet uitspreken.\n\n"Je bent ziek, opgewonden," zeide hij. "Geloof mij, je\noverdrijft vreeselijk. Wat is er dan zoo verschrikkelijk?" En\nStipan lachte. Niemand anders in zijn plaats zou gewaagd hebben\ntegenover zulk een wanhoop te lachen; maar in zijn lach lag zooveel\ngoedhartigheid, dat hij niet beleedigde, maar zelfs de smart lenigde en\ndeed bedaren. Zijn zachte, vertroostende woorden en zijn opgeruimdheid\nwerkten verzachtend als amandelolie. Ook Anna gevoelde dat.\n\n"Neen Stiwa," zeide zij, ik ben verloren, neen, erger dan dat, nog niet\nverloren, want het einde is nog niet daar. Ik ben als een overspannen\nsnaar, die springen moet, maar nog zoover niet is--en dat zal een\nverschrikkelijk einde nemen ... ja, het zal ontzettend eindigen."\n\n"Dat doet niets; men moet de snaar maar voorzichtig ontspannen. Er\nis geen enkele toestand, waaruit niet een uitweg is te vinden."\n\n"Ik heb nagedacht en nagedacht, maar slechts een...."\n\nWeder zag hij aan de droevig sombere uitdrukking van haar gelaat,\ndat naar haar inzien de eenige uitweg slechts de dood was, en hij\nliet haar weder niet uitspreken.\n\n"Volstrekt niet," zeide hij. "Je kunt je eigen toestand niet zoo\njuist beoordeelen als ik. Veroorloof mij derhalve, dat ik oprecht\nmijn meening zeg." Weder lachte hij behoedzaam. "Ik wil met het begin\naanvangen. Je hebt een man gehuwd, die twintig jaren ouder was. Je\nhebt hem zonder liefde gehuwd en wist niet wat liefde was. Dat was\nverkeerd, nemen wij aan...."\n\n"Een verschrikkelijke dwaling," zeide Anna.\n\n"Maar ik moet herhalen, het is een niet weg te nemen daadzaak. Dan\nhadt je het ongeluk, een ander dan je man te beminnen. Dat is een\nongeluk, maar ook een beslist feit; en je man heeft dit erkend en\nheeft je vergeven."\n\nHij hield bij elken zin op, alsof hij haar tegenspraak verwachtte,\nmaar zij antwoordde niets.\n\n"Zoo is de zaak gelegen. Nu is de vraag: Kunt ge zoo met je man\nvoortleven? Wensch je dat? Wenscht _hij_ dat?"\n\n"Ik weet niet, ik weet volstrekt niets!"\n\n"Maar je hebt zelf gezegd, dat het je ondragelijk is!"\n\n"Ik heb niets gezegd. Ik herroep dat. Ik weet en begrijp volstrekt\nniets."\n\n"Ja, maar--permitteer...."\n\n"Je kunt dat niet begrijpen. Ik gevoel, dat ik rechtstreeks naar een\nafgrond ga en er in zal storten, maar ik weet niet, hoe ik mij redden\nzal.--Ik kan het niet."\n\n"\'t Doet niets af! Wij zullen je opvangen. Ik begrijp je volkomen,\nook begrijp ik, dat je het niet over je verkrijgen kunt, je geheimste\nwenschen uit te spreken."\n\n"Ik wensch niets, volstrekt niets ... als slechts, dat alles een\neinde neemt."\n\n"Dat ziet en weet ook hij. En denk je, dat dit hem niet evenzeer\nneerdrukt als u? Jij kwelt je zelf en hij kwelt zich zelf! Wat moet\ndaaruit worden? Daarentegen lost een scheiding de geheele vraag\nop," zoo sprak hij nu blozend de hoofdgedachte uit en zag haar met\nbeteekenis aan.\n\nZij antwoordde niet en schudde slechts ontkennend het hoofd. Maar aan\nde uitdrukking van haar gelaat, waarvan weder de vroegere schoonheid\nafstraalde, bespeurde hij, dat zij het slechts daarom niet wenschte,\nwijl het haar een onmogelijk geluk toescheen.\n\n"Ik heb met je beiden diep medelijden en ik zou overgelukkig zijn, als\nik dat kon arrangeeren," zeide Stipan nu nog koener lachend. "Stil! zeg\nniets! Als het God maar behagen mocht, dat ik aan mijn gevoelens\nsteeds de juiste uitdrukking kon geven. Ik ga naar hem toe."\n\nAnna zag hem met nadenkende, glanzende oogen aan en antwoordde niets.\n\n\n\n\n\nXVII.\n\nStipan Arkadiewitsch trad met hetzelfde eenigszins plechtig gezicht,\nwaarmede hij zich in de gerechtszaal in zijn directorialen zetel\nplacht neder te zetten, Karenins kabinet binnen. Deze ging met de\nhanden op den rug op en neder en dacht er over na, wat Stipan wel\nmet Anna bespreken mocht.\n\n"Stoor ik je?" vroeg Stipan, dien bij den aanblik zijns zwagers een\nhem anders onbekend gevoel van verlegenheid beving.\n\n"Neen. Verlang je iets?" vroeg deze onvriendelijk.\n\n"Ja, ik wilde.... Ik moet--ja, ik moet met je spreken," stamelde\nOblonsky, zelf over zijn ongewone schuchterheid verwonderd.\n\nDit gevoel had hem zoo onverwacht en eigenaardig overvallen, dat\nhij het niet voor de stem van zijn geweten hield, dat hem zeide,\ndat hij een verkeerden stap ging doen. Hij vermande zich en bestreed\nzijn schuchterheid.\n\n"Ik hoop, dat ge mij zult gelooven, dat ik mijn zuster lief heb en\njegens haar de oprechtste achting en gehechtheid koester."\n\nAlexei Alexandrowitsch bleef staan, maar antwoordde niets. De\nuitdrukking van volkomen offervaardigheid op zijn gelaat maakte echter\nop Stipan Arkadiewitsch een diepen indruk.\n\n"Ik was voornemens met je over mijn zuster en uw wederzijdsche\nverhouding te spreken," zeide hij, nog steeds niet geheel meester\nover zijn verlegenheid.\n\nKarenin lachte weemoedig, zag zijn zwager aan en zonder te antwoorden\nging hij naar de schrijftafel, nam een begonnen brief op en reikte\ndien Stipan over.\n\n"Ik denk er onophoudelijk aan," zeide hij daarbij, "en ben reeds\nbegonnen het schriftelijk uiteen te zetten, omdat ik dacht, dat dit\nbeter was, want mijn tegenwoordigheid windt haar op."\n\nStipan nam verrast den brief aan, zag de matte oogen, die zoo\nonafgewend op hem gericht waren, en begon te lezen: "Ik zie, dat mijn\ntegenwoordigheid u lastig is. Hoe smartelijk het mij ook is daarvan\novertuigd te zijn, zie ik toch, dat het zoo is en niet anders zijn\nkan. Ik wil u niet aanklagen, en God is mijn getuige, dat ik, toen ik u\nin uw ziekte zag, van ganscher harte besloten had al het tusschen ons\nvoorgevallene te vergeven en een nieuw leven te beginnen. Daar heb ik\ngeen berouw over en zal er ook geen berouw over hebben; maar ik zie,\ndat ik het daardoor beoogde doel, uw welzijn, het geluk uwer ziel,\nniet bereiken kan. Zeg mij nu zelf, wat u het geluk en de rust uws\nharten kan wedergeven. Ik zal mij geheel aan uw wil en rechtsgevoel\nonderwerpen."\n\nStipan Arkadiewitsch gaf den brief terug en zag zijn zwager\ntwijfelachtig aan, daar hij niet wist, wat hij zeggen zou. Dit zwijgen\nwerd beiden zoo onbehagelijk, dat Stipans lippen begonnen te beven,\nterwijl zijn blik op Alexei Alexandrowitsch bleef hechten.\n\n"Dat is het, wat ik je zeggen wilde," sprak deze eindelijk en wendde\nzich af.\n\n"Ja, ja," zeide Stipan, zonder in staat te zijn verder te spreken, want\nde aandoening beklemde zijn keel. "Ja, ja, ik begrijp dat...." bracht\nhij er eindelijk uit.\n\n"Ik wensch slechts, haar wil te vernemen," zeide Alexei.\n\n"Ik vrees, dat zij zelf geen klaar begrip van haar toestand heeft. Zij\nkan hier geen rechter zijn," antwoordde Stipan eindelijk weer zich\nzelf meester. "Zij gevoelt zich bedrukt, werkelijk bedrukt door je\nedelmoedigheid. Als zij dezen brief ontvangt, zal zij de kracht niet\nhebben iets te antwoorden.--Zij zal het hoofd nog meer laten hangen."\n\n"Ja, maar wat dan te doen in dit geval? Hoe zal ik mij\nverklaren.... Hoe haar wil vernemen?"\n\n"Als ge mij veroorlooft mijn meening te zeggen, dan geloof ik dat\ndat van u afhangt; gij moet de noodige maatregelen nemen om aan dezen\ntoestand een eind te maken...."\n\n"Je meent dus, er moet een eind aan gemaakt worden?" viel Karenin\nhem in de rede. "Maar hoe? Ik zie geen uitweg."\n\n"Uit elken toestand is een uitweg," zeide Stipan opstaande en\nnieuwen moed scheppende. "Er was een tijd, dat je dezen band wildet\nverbreken.... Als ge u nu overtuigd hebt, dat je wederzijds bij\nelkander je geluk niet kunt vinden...."\n\n"Geluk kan zeer verschillend worden opgevat. Maar veronderstellen wij,\ndat ik tot alles bereid ben, dat ik voor mij zelf niets wil--welken\nuitweg uit onzen toestand zie je dan?"\n\n"Hoor dan mijn gevoelen," zeide Stipan met hetzelfde verzachtend,\nhoningzoet lachje als te voren tot Anna; en dit goedhartig lachje\nwerkte zoo overtuigend, dat Karenin al zijn eigen hulpeloosheid begreep\nen, zich geheel aan hem onderwerpend, bereid was alles te gelooven,\nwat Stipan zeggen zou. "Zij zelf zal het nimmer uitspreken." ging deze\nvoort. "Maar slechts een ding is mogelijk dat zij wenschen kan, en dat\nis, dat deze geheele verhouding en alle daarmede verbonden herinnering\nophouden. Ik bedoel, dat in ulieder toestand een zeer nauwkeurige\nbepaling uwer wederzijdsche verhoudingen noodzakelijk is. En deze\nkan slechts door de vrijheid van beide partijen verkregen worden...."\n\n"Dat beteekent, door een echtscheiding," viel Alexei hem in de rede.\n\n"Ja, ik meen de scheiding; ja, een scheiding," herhaalde Stipan\nblozend, "is in elk opzicht de verstandigste uitweg voor echtgenooten,\ndie zoo met elkander staan, als gijlieden. Wat zou men anders doen,\nals men in het huwelijk bevindt, dat een samenleven onmogelijk is? En\ndit kan altijd gebeuren...."\n\nKarenin zuchtte zwaar.\n\n"Hier is maar dit eene te bedenken: of een der echtgenooten weer\ntrouwen wil. Zoo niet, dan is alles zeer eenvoudig," ging Stipan voort,\nterwijl hij zich meer on meer van zijn bevangenheid losmaakte.\n\nKarenin mompelde met opgewonden gelaat iets bij zich zelf, maar\nantwoordde niet. Alles, wat zijn zwager zoo eenvoudig voorkwam, had\nhij zich zelf reeds zoo dikwijls gezegd. Maar dat was niet slechts\nniet eenvoudig, maar volslagen onmogelijk. Een scheiding, waarvoor\nvolgens de wetten een reden bestaan moest, kwam hem nu onmogelijk voor,\ndaar van de eene zijde het gevoel van eigenwaarde en achting voor\nden godsdienst niet veroorloofden de beschuldiging van gefingeerde\nechtbreuk op zich zelf te nemen, en van den anderen kant kon hij nog\nminder toelaten, dat de vrouw, die hij beminde en die hij vergeven had,\naangeklaagd en beschimpt werd. De wettige scheiding was onmogelijk,\nook nog om andere gewichtige redenen.\n\n"Wat zou er, ingeval van zulk een scheiding, van den zoon worden? Hem\nbij de moeder laten was onmogelijk; want deze gescheiden moeder zou\nweldra haar eigen onwettige familie hebben, waaronder de positie en\nopvoeding van den stiefzoon zeer waarschijnlijk betreurenswaardig\nzijn zou. Hem echter bij zich houden? Hij wist, dat dit van zijn kant\nwraakneming zou zijn, en deze wilde hij niet. Maar het meest onmogelijk\nkwam hem de scheiding om den wil van Anna zelf voor. Dolly\'s woord\nte Moskou, dat hij bij een scheiding slechts aan zich zelf dacht en\ndaarbij niet in aanmerking nam, dat hij er Anna door te gronde zou\nrichten, was hem in de ziel gevallen. En dit woord, in verband met\nzijn onbaatzuchtige, vergevensgezinde stemming en met zijn liefde\nvoor de kinderen, verstond hij nu op zijn wijze. Zijne toestemming\ntot scheiding beteekende voor hem zelf een ontzegging van het leven\nen van de kinderen, en voor haar, haar den laatsten steun op den weg\nvan het goede ontnemen en haar in het verderf storten. Gescheiden,\nzou zij zich, dat wist hij, met Wronsky vereenigen en deze verbintenis\nzou onwettig en misdadig zijn; want voor de echtbreukige vrouw bestaat\ner naar de wetten der kerk geen huwelijk, zoolang de echtgenoot leeft.\n\n"Zij zal zich met hem vereenigen en na een of twee jaren zal hij\nhaar weer verlaten of zij zal een nieuwe minnarij aanknoopen,"\ndacht Karenin. "En ik, omdat ik tot deze onwettige scheiding mijn\ntoestemming heb gegeven, zal de schuld van haar verderf dragen."\n\nHij geloofde dus geen woord van hetgeen Stipan zeide, op alles had\nhij vele tegenwerpingen, maar hij hoorde hem aan in het bewustzijn,\ndat zich in zijn woorden weder dat overmachtig ruw geweld deed hooren,\ndat zijn leven leidde en waarvoor hij eindelijk toch zou moeten bukken.\n\n"De vraag is nu deze, op welke voorwaarden ge u over een scheiding\nwilt verstaan. Zij maakt op niets aanspraak en waagt niet u om iets\nte verzoeken, zij laat alles aan uwe edelmoedigheid over."\n\n"Mijn God, mijn God! Waartoe dit?" dacht Alexei Alexandrowitsch,\nterwijl hij zich de details eener scheiding voorstelde, waarbij de\nman de schuld op zich nam, en met dezelfde beschaamde beweging, zooals\nWronsky eens voor hem stond, hief hij zijn handen voor het gelaat.\n\n"Je zijt opgewonden, dat begrijp ik. Maar als je het wel overlegt...."\n\n"Als u iemand op de rechter wang slaat, keer hem ook de linker toe, en\nontneemt u iemand den rok, laat hem ook den mantel...." dacht Alexei\nAlexandrowitsch: "Ja ja!" riep hij met zwakke, klagende stem uit:\n"Ik wil de schande op mij nemen en sta ook nog den zoon af; maar ... of\nhet niet beter is het niet te doen ... Overigens, doe, wat ge wilt!"\n\nEn terwijl hij zich van zijn zwager afwendde, opdat deze hem niet\nzien kon, ging hij op zijn stoel bij het venster zitten. Hij had een\nbitter, beschamend gevoel; maar tusschen dit verdriet en deze schaamte\nmengde zich een inwendige blijde ontroering over de grootheid van\nzijn ootmoed.\n\nOok Stipan was ontroerd en zweeg een poos. "Alexei Alexandrowitsch,\ngeloof mij, zij zal uw edelmoedigheid weten te waardeeren. Maar het\nis Gods wil," voegde hij er bij, doch nauwelijks had hij dit gezegd,\nof hij bedacht, dat het zeer afgezaagd en hier niet gepast was,\nen het kostte hem moeite een glimlach terug te houden.\n\nKarenin wilde iets antwoorden, maar zijn ontroering belette het hem.\n\n"Het is een fatale zaak, een ongeluk, dat moet men erkennen." sprak\nStipan. "Maar ik beschouw het als een onveranderlijke daadzaak,\nen ik zal trachten u en haar te helpen."\n\nToen hij de kamer verliet, was hij ontroerd, maar dat weerhield hem\nniet met het gevolg van zijn pogen tevreden te zijn, want hij was\novertuigd, dat zijn zwager zijn woord niet zou terugnemen. Bij deze\nvoldoening kwam nog een ander genoegen, want hij kreeg den inval,\ndat hij, als deze aangelegenheid zou zijn afgeloopen, zijn vrouw en\nzijn kennissen de vraag wilde voorleggen: "Welk onderscheid is er\ntusschen mij en een veldmaarschalk? De veldmaarschalk manoeuvreert\nen niemand is daarmede geholpen, en ook ik heb gemanoeuvreerd en drie\nzijn er door geholpen; of beter: welke overeenkomst is er tusschen mij\nen een veldmaarschalk, als ...? Nu, ik zal het nog beter uitdenken,"\nzeide hij met een tevreden lachje.\n\n\n\n\n\nXVIII.\n\n\nWronsky\'s verwonding was, al was het hart niet getroffen,\ngevaarlijk. Eenige dagen zweefde hij tusschen leven en dood. Toen\nhij voor de eerste maal weer tot bewustzijn kwam, bevond Warja zich\nalleen bij hem in de kamer.\n\n"Warja," zeide hij en zag haar somber aan, "ik heb mij toevallig\ngewond; zoo moet gij tot allen zeggen en niet meer daarvan spreken. Het\nis te dom!"\n\nZonder hem een antwoord te geven, boog Warja zich over hem heen en\nzag hem verheugd in het gelaat. Zijn oogen stonden helder en zonder\nteeken van koorts; maar zij hadden een sombere uitdrukking.\n\n"Nu Goddank!" zeide zij, "hebt ge geen pijn meer?"\n\n"Hier nog een weinig." Hij wees op zijn borst.\n\n"Wacht een oogenblik; ik zal u verbinden."\n\nHij drukte zwijgend de breede kaken opeen en zag haar aan, terwijl zij\nhem verbond. Toen zij daarmede gereed was, zeide hij: "Ik phantaseer\nniet. Zorg er voor, dat men niets anders van mij zegt, dan dat ik\nmij toevallig verwond heb."\n\n"Niemand spreekt daarover. Maar ik hoop, dat je niet weer toevallig\nop je zelf schieten zult."\n\n"Ik zal het wel niet weer doen; maar beter was het!" En hij lachte\nsomber.\n\nIn weerwil van deze woorden en van dit lachen, waardoor Warja zeer\nverschrikt was, gevoelde hij toch, toen de ontsteking had opgehouden en\nde genezing begonnen was, dat hij zich van een deels zijns kommers had\nontlast; alsof hij zich door deze daad van de schande en vernedering,\ndie hem te voren drukten, rein gewasschen had. Hij kon nu weer met\nkalmte aan Alexei Alexandrowitsch denken; hij erkende diens groote\nedelmoedigheid zonder zich daardoor vernederd te gevoelen. Buitendien\nkwam hij ook nu weer in het oude vaarvater zijns levens. Hij zag de\nmogelijkheid om de menschen weder zonder gevoel van schaamte in de\noogen te kunnen zien en kon zich weer door zijn voormalige gewoonten\nlaten leiden. Slechts een gevoel kon hij, ofschoon hij het voortdurend\nbestreed, niet uit zijn hart rukken: een aan wanhoop grenzend leedwezen\n_haar_ voor immer in het verderf te hebben gestort. Dat hij zich nu,\nnadat hij zijn schuld had gedelgd, geheel van haar losmaken en zich\nniet meer tusschen haar en haar echtgenoot dringen zou, stond bij hem\nvast; maar hij kon toch het leedwezen over haar verlies niet uit zijn\nhart rukken, hij kon de herinnering niet bannen aan de oogenblikken\nvan geluk, die hij bij haar had genoten, die hij toen te weinig had\nweten te waardeeren en die hem nu met hun bekoorlijkheid in zijn\nverbeelding vervolgden.\n\nSerpuchowsky bewerkte voor hem een verplaatsing naar Taschkent en\nWronsky was zonder wankelen aanstonds bereid daaraan te voldoen. Maar\nhoe meer het oogenblik van vertrek naderde, des te zwaarder scheen\nhem het offer, dat hij meende aan zijn plicht te moeten brengen.\n\nZijn wond was genezen en hij ging reeds uit om de voorbereidselen\nvoor zijn vertrek te maken.\n\n"Slechts eenmaal zou ik haar gaarne zien, dan zal ik mij gewillig in\nballingschap begraven en sterven," dacht hij en aan deze gedachte\nhad hij bij een zijner afscheidsbezoeken woorden gegeven. Met dit\nbericht was Betsy naar Anna gegaan en had hem haar afwijzend antwoord\nteruggebracht.\n\n"Des te beter!" dacht Wronsky bij dit bericht; "het was slechts een\nzwakheid, die mij mijn laatste krachten zou gekost hebben."\n\nDen volgenden dag kwam Betsy bij hem en meldde hem, dat zij\nvan Oblonsky het bepaald bericht had ontvangen, dat Karenin zijn\ntoestemming tot echtscheiding had gegeven. Hij zou haar derhalve nu\nkunnen zien.\n\nZonder van Betsy afscheid te nemen, al zijn goede voornemens vergetend,\nzonder te vragen, of hij gelegen kwam of waar zich haar echtgenoot\nbevond, ijlde hij naar Karenins huis. Hij stoof de trap op, op niets\nof niemand acht slaande, en bijna galoppeerend snelde hij haar kamer\nbinnen. Zonder te bedenken en zonder er op te letten, of ook iemand\nanders tegenwoordig was, omhelsde hij haar en bedekte haar gelaat,\nhaar hals en haar armen met kussen.\n\nAnna had zich op dit wederzien voorbereid; zij had overlegd, hoe zij\nmet hem zou spreken, maar zijn onstuimige hartstocht sleepte haar\nmede, zoodat zij niets kon zeggen. Zij wilde hem en zich zelf tot\nkalmte brengen, maar dat was nu te laat. Zijn opgewondenheid deelde\nzich ook aan haar mede, en haar lippen beefden zoo, dat zij niet\nvermocht te spreken.\n\n"Ja, ge hebt mij veroverd en ik ben nu geheel de uwe!" zeide zij\neindelijk en drukte zijn handen tegen haar borst.\n\n"Zoo moest het komen!" antwoordde hij. "En zoo moet het blijven,\nzoolang wij leven. Nu weet ik dat!"\n\n"Dat is waar!" zeide zij, terwijl zij allengs bleeker en bleeker werd\nen intusschen zijn hoofd omvat hield. "Maar na al wat gebeurd is,\nblijft daarin toch iets ontzettends."\n\n"Dat zal voorbijgaan!" zeide hij. "Alles zal voorbijgaan, en dan zullen\nwij gelukkig zijn! Onze liefde zal, zoo mogelijk, juist omdat daarbij\nwat ontzettends is, nog sterker worden," en hij hief het hoofd op en\nliet lachend zijn witte tanden zien.\n\nEn zij moest met een lachje het zijne beantwoorden, niet om zijn\nwoorden, maar om zijn verliefde oogen. Zij nam zijn hand en streelde\ndaarmede haar kort haar en koude wangen.\n\n"Je bent met dat korte haar nauwelijks te herkennen. Je bent nog\nschooner geworden. Net een jongen. Maar wat ben je bleek."\n\n"Ja, ik ben nog steeds zeer zwak," zeide zij lachend en weder beefden\nhaar lippen.\n\n"Wij gaan naar Italie; daar zult ge weer beter worden."\n\n"Is het mogelijk, dat wij zullen zijn als man en vrouw? Ik met u\nalleen?" zeide zij en zag hem in de oogen.\n\n"Ik zou niet weten, hoe het anders zijn kon."\n\n"Stiwa heeft mij gezegd, dat--hij met alles instemde; maar ik kan zijn\nedelmoedigheid niet aannemen," zeide zij en zag nadenkend zijn gelaat\nvoorbij. "Ik dring op geen scheiding aan, mij is alles hetzelfde. Ik\nlaat hem zelfs mijn zoon! Wat dunkt je?"\n\nHij begreep niet, hoe zij in dit eerste oogenblik van hun wederzien\naan haar zoon en aan de scheiding denken kon. Alsof dat niet alles\nonverschillig was!\n\n"Spreek daar niet van! Denk er niet aan," zeide hij en keerde haar hand\nin de zijne om. Hij wilde haar opmerkzaamheid weer tot zich trekken,\nmaar zij vermeed steeds hem aan te zien.\n\n"Ach, waarom ben ik maar niet gestorven? Het ware beter geweest!" zeide\nzij en zonder dat zij snikte, vloeiden de tranen over haar wangen,\nmaar zij deed moeite een opgeruimde uitdrukking aan haar gelaat te\ngeven om hem niet te bedroeven.\n\nVolgens zijn vroegere levensopvatting zou het voor Wronsky beschamend\nen onmogelijk geweest zijn, zijn evenzoo met eer als met gevaar\nverbonden verplaatsing naar Taschkent af te wijzen; maar nu zag hij er\nzonder aarzelen af, en daar hij bemerkte, dat hooggeplaatste personen\ndaarover ontevreden waren, verliet hij geheel den militairen dienst.\n\nEen maand later bleef Alexei Alexandrowitsch in zijn woning alleen\nmet zijn zoon. Anna en Wronsky waren op weg naar het buitenland,\nzonder dat een scheiding, waarvan zij uitdrukkelijk had afgezien,\nhad plaats gevonden.\n\n\n\n\n\nXIX.\n\nVorstin Tscherbatzky achtte het onmogelijk het huwelijk te laten\nvoltrekken voor de groote vasten, en wel wegens den uitzet, waarvan\nvoor dien tijd, dat is binnen vijf weken, nauwelijks de helft gereed\nkon zijn. Zij moest echter toestemmen, dat men, indien men wachtte\ntot Paschen, gevaar liep door een sterfgeval verhinderd te worden,\nwant een oude tante van den vorst was gevaarlijk ziek. Men sloeg\ndus een middelweg in door te besluiten, dat het huwelijk zou plaats\nhebben voor de vasten, maar dat men slechts een gedeelte van den\nuitzet onmiddellijk zou ontvangen en de rest na de bruiloft. Het\njonge paar was voornemens, dadelijk na de plechtigheid naar het\nland te vertrekken en had dus niet veel noodig. De vorstin was\nverontwaardigd Lewin onverschillig te zien voor al deze belangen;\nals altijd half dwaas, ging hij voort zijn geluk en zijn persoon te\nbeschouwen als het middelpunt, het eenige doel der schepping; om zijn\nzaken bekommerde hij zich niet, hij liet ze over aan de zorg zijner\nvrienden, overtuigd, dat zij alles ten beste zouden schikken. Zijn\nbroeder Sergej, Stipan Arkadiewitsch en de vorstin leidden hem geheel;\nhij vergenoegde zich met goed te keuren, wat men hem voorsloeg.\n\nZijn broeder leende het geld, dat hij noodig had; de vorstin raadde\nhem aan Moskou na de bruiloft te verlaten, Stipan Arkadiewitsch was\nvan gevoelen, dat een reis in den vreemde gepast zou zijn. Hij stemde\nalles toe.\n\n"Beveelt wat u goeddunkt," dacht hij, "ik ben gelukkig, en wat gij\nook beschikt, mijn geluk zal er niet meer of niet minder door zijn."\n\nMaar toen hij Stipans idee aan Kitty mededeelde, hoorde hij met\nverwondering, dat zij dit ontwerp niet goedkeurde en dat zij voor\nde toekomst wel bepaalde plannen had. Zij wist, dat Lewin te huis\nop zijn goederen ernstige belangen had, en deze belangen, die zij\nniet begreep of trachtte te begrijpen, schenen haar zeer gewichtig\nte zijn; ook wenschte zij geen reis in het buitenland, maar gaf\ner de voorkeur aan zich dadelijk in hun werkelijke woonplaats te\ninstalleeren. Deze zeer bepaalde beslissing verraste Lewin, en als\naltijd onverschillig voor de details, verzocht hij Stipan, met den\nsmaak, die hem kenmerkte, het toezicht te houden over de verfraaiing\nvan zijn huis op Pokrowka. Dat was juist een kolfje naar zijn hand.\n\n"A propos," zeide Stipan eens, nadat hij buiten alles had geregeld,\n"heb je het attest van de biecht?"\n\n"Neen, waarom?"\n\n"Zonder dat kan men niet trouwen."\n\n"Ai, Ai!" riep Lewin uit, "denk eens: in negen jaren heb ik niet\ngebiecht! Ik heb er zelfs niet aan gedacht!"\n\n"Dat is wat moois," zeide Stipan lachend; "en jij bejegent mij als een\nnihilist! Maar dat kan zoo niet gaan. Je moet je godsdienstplichten\nvervullen."\n\n"Wanneer? Wij hebben maar vier dagen meer!"\n\nStipan schikte deze zaak gelijk de andere, en Lewin begon zijn\ngodsdienstplichten te vervullen. Zelf ongeloovige, eerbiedigde hij\ntoch de overtuiging van anderen, en vond het hard tegenwoordig te zijn\nbij en deel te nemen aan godsdienstplechtigheden, waaraan hij niet\ngeloofde. In zijn teedere en sentimenteele gemoedsstemming, waarin hij\nnu verkeerde, was hem de dwang om te veinzen zeer hatelijk. Hoe! spelen\nmet heilige dingen, liegen, nu zijn hart zich had geopend, nu hij zich\nte midden van zijn volle glorie gevoelde! was dit mogelijk? Maar wat\nhij deed om Stipan te dringen een middel te zoeken om een attest te\nbekomen zonder gedwongen biechten--deze bleef onverbiddelijk.\n\n"Wat doet \'t er toe? Twee dagen gaan spoedig voorbij en je hebt te\ndoen met een goedigen grijsaard, die je dezen tand wel zal trekken\nzonder pijn."\n\nLewin deed onder de eerste mis, waarbij hij tegenwoordig was, zijn\nbest om zich de godsdienstige indrukken van zijn jeugd te herinneren,\ndie tusschen de zestien en zeventien jaar bij hem zeer levendig\ngeweest waren, maar hij slaagde er niet in. Hij trachtte toen de\ngodsdienstvormen te beschouwen als een oud gebruik, zonder zin,\nongeveer als de gewoonte om visites te maken; dit gelukte hem evenmin,\nwant, zooals de meesten zijner tijdgenooten, verkeerde hij in een vagen\ntoestand ten opzichte van godsdienstige waarheden, en niet in staat om\nze te gelooven, was hij het evenmin om ze geheel te onderwerpen. Deze\nverwarring van gevoelens veroorzaakte hem gedurende den tijd, die aan\nzijn devotie\'s gewijd was, eene beschamende verlegenheid; handelen\nzonder overtuigd te zijn, dit was--zoo riep hem zijn geweten toe--een\nslechte, leugenachtige daad.\n\nOm niet in lijnrechten strijd te zijn met zijn overtuiging, trachtte\nhij eerst den een of anderen zin aan het kerkelijk ritueel toe\nte kennen, maar bespeurende, dat hij kritiseerde in plaats van te\nbegrijpen, deed hij zich geweld aan om niet meer te hooren, ten einde\nzich over te geven aan de intieme gedachten, die zich gedurende zijn\nlange bezoeken in de kerk van hem meester maakten.--De mis, de vesper\nen de avondgebeden gingen op die wijze voorbij; den volgenden morgen\nstond hij vroeg op en kwam tegen acht uur nuchter in de kerk voor de\nmorgengebeden en de biecht. De kerk was ledig; hij zag er niemand dan\neen soldaat, die bedelde, twee oude vrouwen en de hulpgeestelijken. Een\njong diaken kwam hem te gemoet; zijn lange, magere rug teekende\nzich door zijn dunnen priesterrok heen in twee scherpe helften\naf, hij naderde een tafeltje bij den muur en begon de gebeden te\nlezen. Lewin bleef rechtop achter hem staan en hoorde hem op haastigen\ntoon, met eentonige stem en afgebroken woorden lezen en telkens de\nwoorden herhalen: "Ontferm U over ons!" die als een nagalm klonken;\nhij trachtte zich te verzetten tegen het luisteren en beoordeelen,\nom niet gestoord te worden in zijn eigen aangename gedachten.\n\n"Welk een uitdrukking heeft zij in de handen," dacht hij, zich de\nsoiree van den vorigen avond herinnerend, die hij met Kitty had\ndoorgebracht in een hoek van het salon bij een tafel. Hun gesprek\nwas niet van het minste belang; zij vermaakte zich met haar hand,\ndie op de tafel leunde, te openen en te sluiten, terwijl zij lachte\nom deze kinderachtigheid. Hij herinnerde zich deze hand te hebben\ngekust en er de lijnen van te hebben beschouwd.\n\n"Nog al _ontferm U over ons_," dacht Lewin het kruisteeken slaande\nen buigende tot op den grond, terwijl hij de lenige bewegingen van\nden voor hem staanden diaken gadesloeg, die zich ook nederboog.\n\n"Vervolgens heeft zij mijn hand genomen en ze op haar beurt\nonderzocht. Je hebt een fameuse hand, heeft ze mij gezegd." Hij\nbeschouwde zijn hand, vervolgens die van den diaken met stompe vingers.\n\n"Nu zal \'t spoedig uit zijn. Neen, hij begint weer te bidden. Ja toch,\nhij buigt tot op de steenen; dat is het einde."\n\nDe diaken ontving een billet van drie roebel, dat ongemerkt in\nzijn mouw gleed, en verwijderde zich haastig en deed zijn nieuwe\nschoenen klinken op de vloersteenen der ledige kerk; hij verdween\nachter het altaar, na Lewin te hebben beloofd hem in te schrijven\nvoor de biecht. Een oogenblik daarna kwam hij terug en gaf hem een\nteeken. Lewin naderde het koor, beklom eenige treden, keerde rechts\nom en zag den priester voor zich, een grijsaard van kleine gestalte\nmet een bijna witten baard, goedhartig en wat vermoeid van uitzicht,\ndie bij den koorlessenaar stond en in het misboek bladerde. Na Lewin\neven gegroet te hebben, begon hij de gebeden te lezen, terwijl hij,\naan het einde gekomen, zich tot aan den grond boog.\n\n"Christus is onzichtbaar bij uw biecht tegenwoordig," zeide hij zich\nnaar Lewin keerend en wees op het crucifix. "Gelooft gij in alles,\nwat de heilige apostolische kerk ons leert?" ging hij voort, zijn\nhanden onder de stola kruisende.\n\n"Ik heb getwijfeld, ik twijfel nog aan alles," zeide Lewin met een\nstem, die hem zelf onaangenaam in de ooren klonk, en toen zweeg bij.\n\nDe priester wachtte eenige seconden, sloot de oogen en zeide zeer snel:\n\n"Twijfelen is aan de zwakke menschheid eigen, wij moeten den Almachtige\nbidden, u te versterken. Welke zijn uw voornaamste zonden?"\n\nDe priester sprak in een adem door, alsof hij vreesde tijd te\nverliezen.\n\n"Mijn voornaamste zonde is de twijfel, die mij niet wil verlaten;\nik twijfel aan alles en bijna altijd."\n\n"Twijfelen is de zwakke menschheid eigen," herhaalde de priester;\n"waaraan twijfelt gij hoofdzakelijk?"\n\n"Aan alles. Ik twijfel somtijds zelfs aan Gods bestaan," antwoordde\nLewin bijna in weerwil van zich zelf verschrikt door de ongepastheid\ndezer woorden. Maar zij schenen op den priester niet den indruk te\nmaken, dien hij vreesde.\n\n"Welke gronden van twijfel aan het bestaan van God hebt gij dan?" vroeg\nde priester met een schier onmerkbaren glimlach.\n\nLewin zweeg.\n\n"Welken twijfel kunt gij hebben omtrent den Schepper, als gij Zijn\nwerken beschouwt? Wie heeft het hemelgewelf versierd met zijn sterren,\nde aarde getooid met al haar pracht. Hoe zouden al deze dingen bestaan\nzonder den Schepper?" En hij vestigde een ondervragenden blik op Lewin.\n\nLewin besefte de onmogelijkheid van een philosophische discussie met\neen priester en antwoordde op de laatste vraag:\n\n"Ik weet het niet."\n\n"Gij weet het niet? Maar waarom twijfelt gij dan, dat God alles\nheeft geschapen?"\n\n"Ik begrijp er niets van," antwoordde Lewin blozend, en gevoelde\nde ongerijmdheid der antwoorden, die in het tegenwoordig geval niet\nanders dan ongerijmd zijn konden.\n\n"Bid tot God, neem uw toevlucht tot Hem; de kerkvaders zelf hebben\ngetwijfeld en God gesmeekt hun geloof te versterken. De duivel is\nmachtig en wij moeten hem wederstaan. Bid tot God, bid tot God,\nbid tot God," herhaalde de priester zeer snel.\n\nToen bewaarde hij een oogenblik het zwijgen, alsof hij nadacht.\n\n"Gij zijt voornemens, zooals men mij gezegd heeft, een huwelijk te\nsluiten met de dochter van mijn parochiaan en geestelijken zoon,\nvorst Tscherbatzky?" liet hij met een glimlach volgen. "Dat is een\nvoortreffelijk meisje."\n\n"Ja," antwoordde Lewin blozend. "Wat heeft hij noodig zulke vragen\nbij de biecht te doen?" vroeg hij zich zelf.\n\nDe priester ging voort:\n\n"Gij denkt aan het huwelijk, en God zal u misschien nakomelingen\ngeven. Welke opvoeding zult gij uw kleine kinderen geven, als gij\ner niet toe komt de verzoekingen des duivels te overwinnen, die u\naanspoort tot ongeloof? Indien gij uw kinderen lief hebt, dan zult\ngij niet slechts wenschen hun rijkdom, weelde en aanzien na te laten,\nmaar als een goed vader zorgen voor het heil hunner ziel door het\nlicht der waarheid,--is dat niet zoo? Wat zult gij antwoorden, als\nhet onschuldig kind u vraagt: Vader, wie heeft alles gemaakt, wat\nmij bekoort op de aarde: het water, de bergen, de zon, de bloemen\nen planten? Zult gij het antwoorden: Ik weet het niet? Kunt gij\nontkennen, wat God in Zijn oneindige goedheid u heeft voor oogen\ngesteld? En indien het kind u vraagt: Wat staat mij te wachten na den\ndood? Wat zult gij het zeggen, als gij niets weet? Hoe zult gij het\nantwoorden? Zult gij het overgeven aan de verleiding der wereld en\ndes duivels? Dat is niet goed," zeide hij het hoofd op zijde buigend\nom Lewin aan te zien met zijn goedige, zachte en bescheiden oogen.\n\n"Gij gaat een phase van het leven in," vervolgde de priester, "waarin\nmen zijn richting moet kiezen en er zich aan houden. Bid God, dat Hij u\nhelpe en in Zijn barmhartigheid u ondersteune; en om te besluiten: Onze\nHeer en God, Jezus Christus, zal u in Zijn genade voor de menschheid\nvergeven, mijn zoon...." En de priester, de formulen der absolutie\nvoltooiend, gaf hem zijn zegen en liet hem gaan.\n\nLewin kwam dien dag verheugd in huis terug bij de gedachte, dat hij\nuit een valschen toestand was bevrijd zonder dat hij had behoeven te\nliegen. Hij droeg bovendien van het korte gesprek van den grijsaard\nden vagen indruk mede, dat hij in plaats van ongerijmdheden dingen\ngehoord had, die de moeite waard waren overdacht te worden.\n\n"Natuurlijk nu niet," dacht hij, "maar later."\n\nLewin gevoelde levendig, dat er in zijn ziel een nevelachtig, donker\ngebied was verborgen; en wat den godsdienst betrof, verkeerde hij\ngeheel in het geval van Swijaschsky en eenige anderen, wier begrippen\nzonder samenhang hem steeds onaangenaam troffen.\n\nDe soiree, die Lewin met zijn bruid bij Dolly doorbracht, was zeer\nvroolijk; hij vergeleek zich in zijn discours met Stipan Arkadiewitsch\nmet een hond, dien men africht om door een hoepel te springen, en die,\nverheugd dat hij eindelijk de les heeft begrepen, in zijn blijdschap\nkwispelstaartend op de tafel en op de vensterbank wil springen.\n\n\n\n\n\nXX.\n\n\nDe vorstin en Dolly namen nauwkeurig de vastgestelde gebruiken in\nacht, ook stonden zij Lewin niet toe op den trouwdag zijn bruid te\nzien; hij dineerde in zijn hotel met drie ongehuwde heeren, met wie\nhij toevallig te zamen was: Kattawassow, een vroegere makker van de\nuniversiteit, thans professor in de natuurkundige wetenschappen, die\nLewin ontmoet en hier heen gevoerd en uitgenoodigd had op het diner,\nTschirikow, zijn bruidsjonker vrederechter te Moskou en zijn metgezel\nop de berenjacht, en eindelijk Sergej Iwanowitsch.\n\nHet diner was zeer opgewekt. Sergej Iwanowitsch was in een goed humeur,\nen Katawassows originaliteit vermaakte hem buitengemeen; deze ziende,\ndat hij in den smaak viel, overtrof zich zelf en ook Tschirikow hielp\nvroolijk de conversatie onderhouden.\n\n"Daar is nu onze vriend Constantin Dimitritsch," zeide Katawassow op\nden langzamen spreektoon van den professor, die gewoon is, dat men\nnaar hem luistert, "de middeleeuwsche knaap van weleer! Ik spreek\nvan hem in het verledene, want hij bestaat niet meer. Toen hij de\nuniversiteit verliet, beminde hij de wetenschap en stelde belang in\nde menschheid; thans besteedt hij een gedeelte van zijn vermogens om\nzich illusies te maken, en het andere om aan zijn hersenschimmen een\nschijn van grond te geven."\n\n"Ik heb nimmer een beslister vijand van het huwelijk ontmoet dan u,"\nzeide Sergej Iwanowitsch.\n\n"Geenszins; ik ben eenvoudig deelgenoot in de vervulling van de\nalgemeene taak. Zij, die nergens geschikt voor zijn, zijn goed om de\nsoort te vermeerderen. De anderen moeten bijdragen tot de geestelijke\nontwikkeling, tot het geluk van hun natuurgenooten. Dat is mijn\ngevoelen. Ik weet, dat een menigte lieden geneigd zijn deze beide\ntakken van arbeid te verwarren; maar ik behoor niet tot dat getal."\n\n""Wat zou ik dan blijde zijn, als ik hoorde, dat gij verliefd\nwaart!" riep Lewin uit. "Ik bid je, verzoek mij op je bruiloft."\n\n"Maar ik ben al verliefd."\n\n"Ja op de mollusken. Gij weet," zeide Lewin zich naar zijn broeder\nkeerende, "Michael Seminitsch schrijft een werk over de voeding en ..."\n\n"Ik bid je, haspel de zaken niet dooreen! Het doet er weinig toe wat\nik schrijf, maar het is waarheid, dat ik de mollusken bemin."\n\n"Dat zal je niet beletten een vrouw te beminnen."\n\n"Neen, maar mijn vrouw zou zich verzetten tegen mijn liefde voor\nde mollusken."\n\n"Waarom dat?"\n\n"Je zult het wel zien. Je houdt op dit oogenblik van de jacht, van\nde landbouwkunde; nu, wacht maar eens."\n\n"Ik heb vandaag Archi ontmoet," zeide Tschirikow; "hij beweert,\ndat men te Prudnow een menigte eilanden, zelfs beren vindt."\n\n"Je zult er jacht op maken zonder mij."\n\n"Zie je wel," zeide Sergej Iwanowitsch. "Wat de berenjacht betreft,\ndie kun je vaarwel zeggen; uw vrouw zal \'t niet toestaan."\n\nLewin glimlachte. De gedachte, dat zijn vrouw hem de jacht zou\nverbieden, scheen hem zoo bekoorlijk, dat hij gaarne voor altijd zou\nafzien van het pleizier een beer te ontmoeten.\n\n"Het gebruik om afscheid te nemen van zijn vrijgezelsleven is niet\nzinledig," zeide Sergej Iwanowitsch. "Hoe gelukkig men zich gevoelt,\nmen betreurt altijd zijn vrijheid."\n\n"Beken maar, dat zooals bij den bruidegom van Gogol het geval was,\nde lust bij u opkomt om uit het venster te springen."\n\n"Zeker, maar hij zal het niet bekennen," zeide Katawassow luid\nlachende.\n\n"Het venster is open ... vertrekken we naar Twer! Wij kunnen den beer\nin zijn hol vinden. Inderdaad, we kunnen den trein van vijf uur nog\nhalen," zeide Tschirikow glimlachende.\n\n"Welnu," antwoordde Lewin eveneens lachende, met de hand op het hart:\n"ik kan in mijn ziel niet het minste spoor van berouw over het\nprijsgeven van mijn vrijheid ontdekken."\n\n"Je ziel verkeert in zulk een chaos, dat je er in het eerste kwartier\nniets in onderscheiden kunt. Wacht tot \'t er wat meer helder wordt en\ndan zul je eens zien. Je bent een sujet, dat weinig hoop overlaat! Laat\nons drinken op je genezing."\n\nNa het diner gingen de gasten uiteen, omdat zij zich moesten omkleeden\nvoor de huwelijksplechtigheid.\n\nToen hij alleen was gebleven, vroeg Lewin zich zelf nog af, of hij\nwerkelijk de vrijheid betreurde, waarvan zijn vrienden zooeven hadden\ngesproken, en dit denkbeeld deed hem glimlachen.\n\n"De vrijheid? Waartoe de vrijheid? Het geluk bestaat voor mij in\nbeminnen, in de gedachte aan haar, in het verlangen naar haar, zonder\neenige vrijheid. Zie daar het geluk!"\n\n"Maar kan ik haar gedachten kennen, haar wenschen, haar gevoelens?" De\nglimlach verdween van zijn lippen. Hij verzonk in een diepe droomerij\nen gevoelde zich aangegrepen door vrees en twijfel.\n\n"En indien zij mij niet beminde? Indien zij mij enkel trouwde om te\ntrouwen? Indien zij dat deed zonder zedelijk besef? Misschien zal zij\nhaar dwaling inzien en, nadat zij met mij gehuwd is, begrijpen, dat\nzij mij niet bemint en mij niet kan beminnen?" En de voor Kitty meest\nkwetsende gedachten voeren hem door het hoofd; hij begon op nieuw,\nzooals een jaar vroeger, een geweldige jaloerschheid tegen Wronsky\nte gevoelen; zijn herinnering voerde hem terug naar dien avond,\ntoen hij hen op de soiree te zamen had gezien, en verdacht haar,\ndat zij hem nog niet geheel had vergeten.\n\n"Neen," dacht hij wanhopig van zijn stoel opstaande, "ik kan in dezen\ntoestand niet blijven; ik ga naar haar toe, ik zal met haar spreken\nen tot haar zeggen: \'Wij zijn vrij, is het niet beter niet verder\nte gaan? Alles is beter dan het ongeluk van een geheel leven, dan\nde schande en de ontrouw!\'" En buiten zich zelf, vol haat tegen de\nmenschheid, tegen zich zelf, tegen Kitty, snelde hij naar haar woning.\n\nHij trof haar aan bij een groote kist, bezig om met de kamenier\njaponnen van allerlei kleuren uit te spreiden op de vloer en op de\nruggen der stoelen.\n\n"Hoe?" riep zij met een van blijdschap stralend gelaat uit, toen zij\nhem zag. "Jij hier, jij zelf? Dat had ik niet gedacht. Ik ben bezig\nmijn meisjescostumes te verdeelen."\n\n"Ah, dat is goed!" antwoordde hij, de kamenier met een somberen\nblik aanziende.\n\n"Ga nu maar, Douniascha, ik zal je roepen," zeide Kitty; en dadelijk\ntoen zij was heengegaan, vroeg zij: "Wat is er?"--Zij was getroffen\nen verschrikt door het ontdaan uitzicht van haar bruidegom.\n\n"Kitty, ik word gepijnigd!" zeide hij op wanhopigen toon en bleef\nmet een smeekende houding om in haar oogen te lezen, voor haar staan.\n\nDeze heldere oogen, vol liefde hem aanziende, bewezen hem dadelijk,\nhoe ongegrond zijn vrees was, maar hij gevoelde een onweerstaanbare\nbehoefte om gerustgesteld te worden.\n\n"Ik ben gekomen om u te zeggen, dat het nog niet te laat is, dat\nalles nog kan worden hersteld."\n\n"Wat? Ik begrijp je niet. Wat bedoel je?"\n\n"Ik ... zooals ik honderdmaal dacht en zeide ... ik ben u niet\nwaardig. Ge hebt eerst niet kunnen toestemmen mij te trouwen. Bedenk\ndat wel. Gij bedriegt u misschien. Denk er goed over. Ge kunt mij\nniet beminnen ... Indien ... ge moet het liever bekennen ...." ging\nhij voort, zonder haar aan te zien. "Ik zal ongelukkig zijn, maar dat\nkomt er niet op aan; je moet zeggen wat je wenscht; alles is beter\ndan duurzame rampzaligheid! Nu, nu het nog tijd is...."\n\n"Ik begrijp je niet," antwoordde zij hem verschrikt aanziende;\n"wat wilt ge? Terugtrekken, afbreken?"\n\n"Ja, indien je me niet bemint."\n\n"Je raaskalt!" riep zij uit, blozende van opkomende drift. Maar op\nhet zien van zijn bedroefd gelaat verdween haar toorn, en de japonnen,\ndie de stoelen bedekten, wegstootend, kwam zij dicht bij hem.\n\n"Waar denk je aan? Zeg mij alles."\n\n"Ik denk, dat je mij niet kunt beminnen. Waarom zoudt ge mij beminnen?"\n\n"Mijn God! wat zal ik er aan doen?" zeide zij en brak in tranen uit.\n\n"Wat heb ik gedaan!" riep hij dadelijk, en zich voor haar op de knieen\nwerpend, bedekte hij haar handen met kussen.\n\nToen de vorstin vijf minuten later de kamer binnentrad, waren\nzij geheel verzoend. Kitty had haar bruidegom van haar liefde\novertuigd. Zij had hem uitgelegd, dat zij hem beminde, omdat zij hem\nvolkomen begreep, omdat zij wist, dat zij behoefte had om te beminnen,\nen dat al wat hij lief had goed en edel was.\n\nLewin vond de uitlegging volkomen afdoende. Toen de vorstin binnenkwam,\nwaren zij naast elkander op den grooten koffer gezeten, de japonnen\nbeschouwende en raadplegende over haar bestemming. Kitty wilde de\nbruine japon, die zij droeg toen Lewin haar hand vroeg, aan Douniascha\ngeven, en hij stond er op, dat zij ze aan niemand zou geven en dat\nDouniascha de blauwe zou bekomen.\n\n"Maar denk je er dan niet aan, dat, daar zij een brunette is, de\nblauwe haar misstaan zou? Ik heb aan dat alles gedacht."\n\nToen de vorstin vernam, waarom Lewin gekomen was, werd zij boos en\nlachte te gelijk; zij zond hem heen om zich te kleeden. want Charles\nzou dadelijk komen om Kitty te kappen.\n\n"Zij is buitendien al opgewonden genoeg," zeide zij; "zij eet niets\ndezer dagen, ook valt zij zichtbaar af; je zult haar nog geheel in de\nwar brengen met je dwaasheden! Kom maak je uit de voeten, mijn jongen."\n\nLewin kwam beschaamd en verlegen, maar gerustgesteld in het hotel\nterug. Zijn broeder, Darja Alexandrowna en Stipan wachtten hem reeds\nin groot toilet om hem te zegenen met de heiligenbeelden. Er was geen\ntijd te verliezen. Dolly moest naar huis om haar zoontje te halen,\ndie voor deze gelegenheid zorgvuldig van pommade voorzien en gefriseerd\nwas; het kind was belast om het heiligenbeeld voor bruid en bruidegom\nuit te dragen. Vervolgens moest er een rijtuig gezonden worden aan\nden bruidsjonker, terwijl de andere, die Sergej Iwanowitsch moest\ngeleiden, aan het hotel zou terugkomen. Er waren dien dag de meest\ningewikkelde combinaties in acht te nemen. Men moest zich haasten,\nwant het was al halfzeven.\n\nAan de plechtigheid van den zegen ontbrak de ernst. Stipan\nArkadiewitsch nam aan de zijde van zijn vrouw een plechtige en komieke\nhouding aan, hief het beeld op, dwong Lewin om zich diep neder te\nbuigen, terwijl hij hem zegende met een welwillenden en ondeugenden\nglimlach om de lippen; hij eindigde met hem driemaal te omhelzen,\nhetgeen ook Dolly haastig deed, daar zij moest vertrekken en vooral\nzorg had over de schikking met het rijtuig.\n\n"Wij zullen zoo doen: gij gaat hem halen met ons rijtuig, en misschien\nzal Sergej Iwanowitsch de goedheid hebben dadelijk te komen en het\nzijne terug te zenden\n\n"Best, met veel genoegen."\n\n"Wij zullen te zamen komen. Is de bagage verzonden?" vroeg Stipan\nArkadiewitsch.\n\n"Ja," antwoordde Lewin, en hij riep zijn bediende om hem te kleeden.\n\n\n\n\n\nXXI.\n\nDe schitterend verlichte kerk was sterk bezet, vooral door vrouwen;\nzij, die niet tot het binnengedeelte konden doordringen, woelden\ndooreen bij de vensters, verdrongen elkander en twistten om de beste\nplaatsen.\n\nMeer dan twintig rijtuigen stonden achter elkander in de straat onder\ntoezicht van gendarmen. Een commissaris van politie, onverschillig\nvoor de koude, bleef stand houden tusschen de colonnade, waar de\neene equipage na de andere elk oogenblik nu dames in groot toilet\nafzette, die de slepen harer japons ophielden, dan heeren, die het\nhoofd ontblootten om de heilige plaats binnen te gaan. Het licht\nder aangestoken lusters en waskaarsen voor de beelden overstroomde\nhet op rooden grond prijkend verguldsel, het snijwerk der heiligen,\nde groote zilveren kandelaars, de wierookvaten, de vaandels der\nzangers, de trappen van het koor, de verkleurde oude misboeken en het\npriestergewaad. Onder de elegante menigte aan de rechterzijde der kerk\nheerschte een halfluid gemompel; men sprak er met opgewektheid, en het\ndof gemurmel van deze gesprekken weerklonk zonderling onder het hooge\ngewelf. Telkens als de deur met een klagend geluid open ging, hield het\ngemurmel der stemmen op, en aller blikken richtten zich naar de deur,\nin de hoop het huwelijkspaar te zien verschijnen. Maar de deur was al\nmeer dan tienmaal geopend om doorgang te verleenen, hetzij aan den een\nof ander, die te laat was gekomen en zich ging voegen bij de groep aan\nde rechter zijde, hetzij aan eenige toeschouwers, die het gelukt was\nden commissaris van politie te bedriegen of te vermurwen. Vrienden\nen publiek hadden reeds alle toestanden van het wachten verduurd;\nmen had eerst geen gewicht gehecht aan de vertraging der gehuwden;\ndaarop had men zich steeds vaker omgewend, vragende wat de oorzaak zijn\nkon; eindelijk namen bloedverwanten en genoodigden het onverschillig\nvoorkomen aan van lieden, die geheel verdiept zijn in hun gesprekken,\nom zoo de onrust te ontveinzen, die zich van hen had meester gemaakt.\n\nDe aartsdeken, om te bewijzen, dat hij een kostbaren tijd verloor,\ndeed nu en dan de glasruiten trillen door ongeduldig te hoesten;\nde zich vervelende zangers beproefden op het koor hun stemmen;\nde priester zond sacristijns en diakenen om te informeeren naar\nde komst van den stoet en verscheen zelf in zijn lila soutane met\ngeborduurden gordel aan een der zijdeuren. Eindelijk zeide een dame,\nna op haar horloge te hebben gezien, tot een dame naast haar: "Dat\nwordt zonderling!" En dadelijk gaven alle genoodigden hun verwondering\nen ontevredenheid te kennen. Een der bruidsjonkers ging op tijding uit.\n\nGedurende dien tijd wachtte Kitty in haar witte japon, langen sluier\nen den krans van oranjebloemen op het hoofd en in gezelschap harer\nzuster Lwof en de assistent-moeder [11] in het salon te vergeefs,\ndat de bruidsjonker de aankomst van haar bruidegom kwam berichten.\n\nVan zijn zijde wandelde Lewin in zwarte pantalon, maar zonder vest of\njas de kamer van het hotel op en neder; telkens opende hij de deur\nom in den corridor te zien, dan keerde hij ontstemd terug en wendde\nzich met wanhopig gebaar tot Stipan Arkadiewitsch, die bedaard rookte.\n\n"Heb je ooit iemand in ongerijmder toestand gezien?"\n\n"Dat is waar," bevestigde Stipan Arkadiewitsch met zijn kalmen\nglimlach. "Maar wees gerust, men zal het dadelijk wel brengen."\n\n"Ja wel" zeide Lewin met moeite zijn woede bedwingend. En men kan\ndan nog met die ellendige open vesten niets beginnen. Onmogelijk,"\nging hij voort, de geheel verkreukelde plooien van zijn overhemd\nbeschouwende. En als nu mij koffers reeds naar het spoor verzonden\nzijn?" riep hij buiten zich zelf uit.\n\nToen de oude knecht Kosma op Lewins bevel al het goed van zijn meester\ningepakt en naar de Tscherbatzky\'s gebracht had, vanwaar het met den\nspoortrein moest worden verzonden, had hij er niet aan gedacht een\nschoon overhemd ter zijde te leggen. Datgene, wat Lewin sedert den\nmorgen droeg, was niet vertoonbaar; naar de Tscherbatzky\'s zenden zou\nte veel tijd vereischen; daar het Zondag was waren de magazijnen niet\nopen. Nu liet men een overhemd van Stipan Arkadiewitsch halen; het was\nvoor hem bespottelijk wijd en kort. Wanhopig door het ongeval, moest\nhij nu naar de Tscherbatzky\'s zenden om een koffer te openen. Derhalve\nliep de ongelukkige bruidegom, terwijl men hem in de kerk wachtte,\ndoor zijn kamer heen en weer, als een wild dier in zijn kooi.\n\nEindelijk stormde de schuldige Kosma buiten adem de kamer binnen met\neen overhemd in de hand.\n\n"Ik ben juist nog bij tijds gekomen, men stond op het punt de bagage\nnaar het spoor te brengen."\n\nDrie minuten later liep Lewin met groote stappen door den corridor,\nzonder op het horloge te zien om niet zijn kwelling te vermeerderen.\n\n"Je kunt er niets aan veranderen," troostte Stipan Arkadiewitsch,\ndie hem langzaam en glimlachend volgde. "Ik zeg u, dat alles zich\nwel zal schikken."\n\n\n\n\n\nXXII.\n\n"Dat zijn ze. Kijk, daar. Welke? Is het de jongste? En zij, men zou\ndenken, dat ze half dood is!" mompelde men onder de menigte, toen\nLewin met zijn bruid binnentrad.\n\nStipan Arkadiewitsch verhaalde zijn vrouw de oorzaak der vertraging en\neen lachend gefluister ging door de geheele groep der genoodigden. Wat\nLewin betreft, hij zag niets of niemand en wendde zijn oogen niet\naf van zijn bruid. Kitty was onder haar bruidskrans minder schoon\ndan gewoonlijk, en algemeen vond men haar minder bevallig; maar zoo\nwas niet de meening van Lewin. Hij beschouwde haar hoog kapsel,\nhaar bloemen, haar witten sluier, het garnituur van haar japon,\ndat zedig haar langen teederen hals omsloot en dien van voren een\nweinig onbedekt liet, haar buitengewoon fijne taille--en zij scheen\nhem schooner dan ooit. Het was echter niet de Parijsche japon, noch\nhet geheel van haar tooi,--die niets aan haar schoonheid toevoegde;\nhet was de uitdrukking van dit bekoorlijk gelaat, haar blik, haar\nlippen met haar uitdrukking van onschuld en oprechtheid, die onder\nal dien toestel was bewaard gebleven.\n\n"Ik dacht, dat je de vlucht hadt genomen," zeide zij lachend tot hem.\n\n"Wat mij overkomen is, is zoo dwaas, dat ik mij schaam er over te\nspreken!" antwoordde hij blozend en wendde zich tot Sergej Iwanowitsch.\n\n"Ze is mooi, je geschiedenis van het overhemd!" zeide deze, het hoofd\nmet een glimlach opheffend.\n\n"Ja, ja," antwoordde Lewin, zonder een woord te begrijpen van hetgeen\ntot hem gezegd werd.\n\n"Kostja, nu is het oogenblik gekomen om een zeer gewichtig besluit te\nnemen," kwam Stipan Arkadiewitsch hem zeggen, zich houdend of hij in\ngroote verlegenheid verkeerde; "de vraag is ernstig en gij zult er al\nhet gewicht van gevoelen. Men komt mij vragen, of de kaarsen nieuw of\nreeds gebruikt moeten zijn; het maakt een verschil van tien roebel,"\nvoegde hij er bij, op het punt van te lachen. "Ik heb het beslist,\nmaar ik weet niet of je het zult goedkeuren."\n\nLewin begreep, dat het een grapje gold, maar kwam er niet toe om\nte lachen.\n\n"Wat besluit je? nieuw of aangebrand? ziedaar de vraag."\n\n"Ja, ja, nieuw."\n\n"Best, de vraag is beslist," zeide Stipan. "Wat beteekent een mensch\ntoch weinig in zulk een positie," mompelde hij tegen Tschirikow,\nterwijl Lewin na hem een verstrooiden blik te hebben toegeworpen,\nzijn bruid naderde.\n\n"Geef acht, Kitty! zet het eerst uw voet op het tapijt," zeide gravin\nNordstone, terwijl ze bij haar kwam....\n\n"Gij maakt het mooi!" liet zij zich tot Lewin wendend er op volgen.\n\n"Zijt ge niet bevreesd?" vroeg Maria Dimitriewna, een oude tante.\n\n"Ben je niet een weinig koud? Je bent bleek. Ga een oogenblik\nzitten!" zeide madame Lwof, haar schoone armen opheffend om een kleine\nafwijking, die in het kapsel harer zuster ontstaan was, te herstellen.\n\nDolly naderde haar op haar beurt en wilde spreken, maar de ontroering\nbelette het haar, en zij begon zenuwachtig te lachen.\n\nKitty beschouwde hen, die haar omringden, met een even afgetrokken\nvoorkomen als Lewin.\n\nIntusschen hadden de hulpgeestelijken zich in hun kerkelijk gewaad\ngekleed, en de priester, vergezeld van den diaken, kwam zich voor den\nlessenaar plaatsen, die bij den ingang van het Allerheiligste stond;\nhij richtte eenige woorden tot Lewin, welke deze niet begreep.\n\n"Neem uw bruid bij de hand en treed nader," fluisterde een bruidsjonker\nhem in.\n\nNiet in staat te bevatten, wat men van hem verlangde, deed Lewin het\ntegenovergestelde. Eindelijk, op het oogenblik dat men, ontmoedigd,\nhem aan zijn eigen ingeving wilde overlaten, begreep hij, dat hij,\nzonder van houding te veranderen, met zijn rechterhand de hand zijner\nbruid moest nemen. De priester deed daarop een paar stappen en bleef\nvoor den lessenaar staan. De aanverwanten en de genoodigden volgden\nhet jonge paar; er verspreidde zich een gemurmel van stemmen en het\ngeruisen van japonnen. Iemand boog zich om den sleep der bruid terecht\nte brengen, vervolgens ontstond er zulk een diepe stilte in de kerk,\ndat men de druppels was van de kaarsen kon hooren vallen.\n\nDe oude priester met een kapje op het witte haar, dat blonk als\nzilver, trok zijn kleine gerimpelde handen van onder den met zilverstof\nversierden breeden kasuifel, waarop een gouden kruis prijkte, naderde\nden lessenaar en bladerde in het misboek.\n\nStipan Arkadiewitsch kwam hem iets toefluisteren, gaf Lewin een teeken\nen trok zich terug.\n\nDe priester stak twee met bloemen versierde kaarsen aan, en ze in\nde rechterhand houdend, zonder zich er om te bekommeren, dat het\nwas er afdroop, wendde hij zich tot het jonge paar. Het was dezelfde\ngrijsaard, die Lewin de biecht had afgenomen. Nadat hij een oogenblik\nbeide met zijn treurige en vermoeide oogen had aangezien, zegende hij\nmet de rechterhand de bruid, daarop liet hij ze met een bijzondere\nteederheid een poos op Kitty\'s gebogen hoofd rusten, gaf de waskaars\nover, verwijderde zich langzaam en nam het wierookvat.\n\n"Is dat alles wel werkelijkheid?" dacht Lewin, wierp van ter zijde\neen blik op zijn bruid en bemerkte aan de beweging harer lippen en\naan haar oogwimpers, dat zij zijn blik gevoelde. Zij hief het hoofd\nniet op, maar hij hoorde een onderdrukten zucht en zag haar in een\nlangen handschoen gestoken hand beven, terwijl zij de kaars vasthield.\n\nAlles verdween plotseling uit zijn herinnering: zijn te late komst,\nde ontevredenheid zijner vrienden, de dwaze geschiedenis van het\noverhemd; hij gevoelde niets dan een aandoening van schrik en vreugde.\n\nDe aartsdiaken in dalmatica van zilverlaken, een schoon man, met\nhet haar in tweeen gescheiden, naderde hen, nam met een vlugge,\ngemakkelijke beweging de stool op en bleef voor den priester staan.\n\n"Heer, schenk ons Uwen zegen!" sprak hij langzaam, en de woorden\nklonken plechtig door de ruimte.\n\n"Dat de Heer u zegene nu en in alle eeuwigheid," antwoordde de oude\npriester met een zachte en musicale stem, terwijl hij voortging in\nhet boek te bladeren.\n\nEn het antwoord, door het onzichtbaar koor gezongen, vulde de kerk met\neen omvangrijken en vollen toon, die sterker werd, toen een oogenblik\nophield en eindelijk zacht wegstierf.\n\nMen bad, als gewoonlijk, voor de eeuwige rust en het heil der zielen,\nvoor de synode en den czaar, vervolgens ook voor Gods dienstknecht\nen dienstmaagd, Constantijn en Catharina.\n\n"Laat ons God bidden om hun Zijn liefde, Zijn vrede en Zijn hulp te\nschenken," scheen de geheele menigte door de stem van den aartsdiaken\nte zeggen.\n\nLewin hoorde deze woorden en was er door getroffen.\n\n"Hoe hebben zij begrepen, dat datgene, waaraan ik juist behoefte heb,\nhulp is, ja hulp? Wat weet ik wat kan ik zonder hulp?" dacht hij en\nherinnerde zich zijn twijfelingen en de nog onlangs gevoelde onrust\nen ontroering.\n\nToen de diaken had geeindigd, wendde de priester zich tot het\nhuwelijkspaar met een boek in de hand:\n\n"Allerhoogste God, die door een onverbreekbaren band hen vereenigt,\ndie gescheiden waren, zegen Uw dienstknecht Constantijn en Uw\ndienstmaagd Catharina en stort Uw weldaden over hen uit. In den naam\ndes Vaders, des Zoons en des Heiligen Geestes, nu en altijd tot in\nalle eeuwigheid...."\n\n"Amen," zong het onzichtbare koor.\n\n"Die door een onverbreekbaren band hen vereenigt, die gescheiden\nwaren!" Wat beantwoordden deze diepzinnige woorden aan hetgeen men op\ndit oogenblik gevoelt!--"Zou zij ze begrijpen zooals ik?" dacht Lewin.\n\nUit de beteekenis van Kitty\'s blik besloot hij, dat zij het begreep\ngelijk hij; maar hij bedroog zich: overstelpt door het gevoel, dat\nmeer en meer haar hart veroverde en vervulde, had zij den kerkdienst\nnauwelijks gevolgd. Zij smaakte de groote vreugde eindelijk verkregen\nte hebben, wat sedert zes weken beurtelings haar gelukkig gemaakt en\nverontrust had. Sedert het oogenblik, waarin zij, gekleed in haar\nbruine japon, Lewin was genaderd om zich geheel aan hem te geven,\nwas--zij gevoelde het--het verledene uit haar ziel gerukt en had\nplaats gemaakt voor een nieuw bestaan, zonder dat haar uitwendig\nleven was veranderd. Deze zes weken waren een tijdstip geweest,\neven gelukzalig als zwellend. Al haar hoop en verlangen vereenigde\nzich op een onbegrijpelijke wijze op dezen man, tot wien een gevoel\nhaar dreef, dat zij nog minder begreep en die, haar bij afwisseling\nnu aantrekkende dan afstootende, haar een volkomen onverschilligheid\nvoor haar verleden inboezemde. Haar gewoonten van weleer, de dingen,\ndie zij had bemind, tot haar ouders toe, die haar ongevoeligheid\nbedroefde,--niets van haar vorig loven bestond nu meer; en hoewel\nverschrikt over deze verandering, verheugde zij zich over het gevoel,\ndat er de oorzaak van was. Maar kon zij zich nu van dat nieuwe leven,\ndat nog niet was aangevangen, een juist begrip vormen? Geenszins;\nhet was een zachte en verschrikkende verwachting van het nieuwe, het\nonbekende, en deze verwachting, evenals het leedwezen van het verledene\nniet te kunnen betreuren, ging nu een einde nemen! Zij was bevreesd,\ndit was natuurlijk, maar het tegenwoordig oogenblik was toch slechts\nde wijding van het uur, dat reeds voor zes weken haar lot beslist had.\n\nDe priester, zich naar den lessenaar keerende, had moeite Kitty\'s\nkleinen ring aan het eerste lid van Lewins vinger te steken.\n\n"Ik vereenig u, Constantijn, dienstknecht van God, met Catharina,\ndienstmaagd van God," en hij herhaalde dezelfde formule, terwijl hij\neen grooten ring aan Kitty\'s kleinen, fijnen vinger liet glijden.\n\nDe gehuwden trachtten te begrijpen, wat men van hen wilde, maar\nvergisten zich telkens, en de priester wees hen met zachte stem\nterecht. Men glimlachte en fluisterde rondom hen, maar zij bleven\nernstig en eerbiedig.\n\n"O God, die in het begin der wereld den man hebt geschapen," ging de\npriester voort, "en hem de vrouw hebt gegeven tot een onafscheidelijke\nhulpe, zegen Uw dienstknecht Constantijn en Uw dienstmaagd Catharina,\nvereenig de zielen dezer echtelieden en stort in hun hart het geloof,\nden vrede, de liefde."\n\nLewin voelde zijn borst zwellen, onwillekeurige tranen kwamen in zijn\noogen, en al zijn voorstellingen van het huwelijk en van de toekomst\nverdwenen. Hetgeen nu vervuld werd, had voor hem een strekking,\ndie hij tot hiertoe niet had begrepen en nu minder begreep dan ooit.\n\n\n\n\n\nXXIII.\n\nBijna de geheele groote wereld van Moskou was by het huwelijk\ntegenwoordig. Onder deze menigte fraai gekleede dames en heeren met\nwitte dassen werd veel gefluisterd, door de heeren vooral, want de\ndames waren verdiept in de beschouwing der honderd details dezer\nplechtigheid, waarin zij het hoogste belang stelden.\n\nEen groep intiemen omringde de bruid, en daaronder bevonden zich\nhaar beide zusters, Dolly en madame Lwof, die uit het buitenland\nwas gekomen.\n\n"Waarom is Maria bij een huwelijk in lila verschenen? Dit is bijna\nrouwkleeding," zeide madame Korsunsky.\n\n"Bij haar teint staat dat goed," antwoordde mevrouw Drubetzky. Maar\nwaarom kiest men den avond voor die plechtigheid. Daaruit spreekt de\nman van zaken."\n\n"Dat maakt meer effect. Ik ben ook \'s avonds getrouwd," zeide mevrouw\nKorsunsky met een zucht, en herinnerde zich, hoe schoon zij toen was\nen hoe bespottelijk verliefd haar man zich aanstelde. Dat alles was\nwel veranderd!\n\n"Men beweert, dat zij, die meer dan tienmaal in hun leven bruidsjonkers\ngeweest zijn, nimmer trouwen; ik heb me op die wijze tegen het huwelijk\nwillen assureeren, maar de plaats was bezet," zeide graaf Senjawin\ntot de jonge prinses Tscharsky, de vues op hem had.\n\nDeze antwoordde slechts door een lach. Zij beschouwde Kitty en dacht\nwat zij zou doen, als zij op haar beurt met Senjawin in denzelfden\ntoestand verkeerde; wat zou zij zich dan wreken over zijn gekscheren!\n\nTscherbatzky vertrouwde aan een oude hofdame der keizerin zijn\nvoornemen om den krans te plaatsen op Kitty\'s chignon ten einde haar\ngeluk aan te brengen.\n\n"Waartoe die chignon?" antwoordde zij, vast besloten, indien de\nweduwnaar, op wien zij het oog had, zich aan het huwelijk wilde\nonderwerpen, eenvoudig te trouwen. "Ik houd niet van die soort van\nopschik."\n\nSergej Iwanowitsch schertste met de dame naast hem en beweerde\ndat in de toegenomen gewoonte om na het huwelijk op reis te gaan\nlag opgesloten, dat de gehuwden zich in het algemeen over hun keus\nschaamden.\n\n"Uw broeder kan evenwel trotsch zijn. Zij is wegsleepend. Ge moogt\nhem benijden!"\n\n"Ik ben dien tijd voorbij, Darja Dimitriewna," antwoordde hij en zijn\ngelaat drukte een plotselinge droefheid uit.\n\nStipan Arkadiewitsch deelde zijn schoonzuster een woordspeling op de\nechtscheiding mede.\n\n"Men moest haar krans terechtzetten," antwoordde zij zonder te\nluisteren.\n\n"Hoe jammer, dat zij er minder goed dan anders uitziet, zeide\nmevrouw Lwof.\n\n"Maar met dat al kan hij toch in haar schaduw niet staan, niet waar?"\n\n"Ik ben het niet met u eens, hij bevalt mij zeer, en niet slechts als\nschoonbroeder," antwoordde mevrouw Lwof. "Wat heeft hij een goede\nhouding! Het is in zulk een geval zoo moeielijk niet belachelijk\nte zijn. Hij is niet belachelijk en niet stijf, men ziet, dat hij\nbewogen is."\n\n"Hadt je dat huwelijk verwacht?"\n\n"Zoo wat. Hij heeft haar altijd bemind."\n\n"Nu, wij zullen zien, wie van beiden het eerst den voet op het tapijt\nzet. Ik heb Kitty aangeraden het \'t eerst te doen."\n\n"Dat zou nutteloos zijn," antwoordde mevrouw Lwof, "in onze familie\nzijn wij onderworpen aan onze mannen."\n\n"Ik heb er met voordacht den voet haastig opgezet en jij, Dolly?"\n\nDolly hoorde hem aan zonder te antwoorden; zij was bewogen, tranen\nvulden haar oogen en zij zou niet hebben kunnen spreken zonder te\nweenen. Zich verheugende in het geluk van Kitty en Lewin, keerde\nzij in haar gedachten terug naar haar eigen trouwdag en, een blik\nwerpende op den schitterenden Stipan Arkadiewitsch, vergat zij de\nwerkelijkheid en herinnerde zich slechts haar eerste, onschuldige\nliefde. Zij dacht ook aan andere vrouwen, haar vriendinnen, die zij\nzich in dat eenig en plechtig uur van haar leven herinnerde, waarin\nzij met blijdschap haar verleden leven vaarwel gezegd en met hoop en\nvrees in het hart een geheimzinnige toekomst aanvaard hadden. Onder het\ngetal der gehuwden zag zij terug op haar geliefde Anna, wier plannen\ntot echtscheiding zij zooeven had vernomen; zij had ook haar gezien,\nbedekt met een witten sluier, rein en onschuldig, als Kitty onder haar\nkrans van oranjebloemen. En nu? "Het is verschrikkelijk!" mompelde zij.\n\nDe zusters en de vriendinnen waren niet de eenigen, die met\nbelangstelling de bizonderheden der plechtigheid volgden; er waren\nvreemde toeschouwsters, die den adem inhielden om geen enkele beweging\nvan het huwelijkspaar te verliezen, en wrevelig antwoordden op de\naardigheden en laffe gezegden der mannen en deze somwijlen zelfs niet\neens hoorden.\n\n"Waarom is zij zoo ontroerd? Trouwt zij tegen haar zin?"\n\n"Tegen haar zin? Zulk een schoon man! Is hij vorst?"\n\n"Die in wit satijn is de zuster. Hoor de diaken eens brullen: zij\nzal haar man gehoorzamen."\n\n"Zijn de zangers van Tschoudow?" [12]\n\n"Neen van de synode.\n\n"Ik heb den knecht ondervraagd. Hij zegt, dat haar man haar medeneemt\nnaar zijn landgoed. Hij is verschrikkelijk rijk, zegt men. Daarom\nheeft men haar uitgehuwelijkt."\n\n"Het is een mooi paar."\n\n"En jij hebt beweerd, Maria Wassiliewna, dat men geen crinolines\ndraagt. En zie dan die dame in een donkerbruine japon eens--een\nambassadrice, zegt men--hoe zij gekleed is! Zie je wel?"\n\n"Wat een lief, onschuldig wezentje is die bruid. Men gevoelt zich\nonwillekeurig bewogen."\n\nOp die wijze spraken de toeschouwsters, die slim genoeg geweest waren\nom binnen de kerk te komen.\n\n\n\n\n\nXXIV.\n\nOp dit oogenblik spreidde een der dienstdoende geestelijken een groot\nstuk rooskleurige stof op den vloer, terwijl het koor een moeielijk uit\nte voeren psalm aanhief, waarin de bas en tenor elkander antwoordden;\nde priester gaf het bruidspaar een teeken door naar het tapijt\nte wijzen.\n\nZij kenden beiden het vooroordeel, dat wil, dat diegene der\nechtgenooten, wiens voet het eerst het tapijt betreedt, de werkelijke\nheerschappij krijgt in het huisgezin, maar noch Lewin noch Kitty\nherinnerden zich deze omstandigheid. De vreemdsoortige opmerkingen\nrondom hen ontgingen evenzeer hun aandacht.\n\nEen nieuwe handeling van den dienst begon. Kitty luisterde naar de\ngebeden en trachtte ze te begrijpen zonder dat haar dit gelukte. Hoe\nmeer de ceremonie voortging, hoe meer haar hart overvloeide van\nblijdschap, die haar belette er haar aandacht op te vestigen.\n\nMen bad God voor de gehuwden om de gaven der wijsheid en eener talrijke\nnakomelingschap, men herinnerde hen, "dat de eerste vrouw was geschapen\nuit een rib van Adam," "dat de vrouw vader en moeder moest verlaten\nom haar man aan te hangen"; men bad God "hen te zegenen als Izaak en\nRebecca, als Mozes en Sippora, en hen kinderen te doen aanschouwen\ntot in het derde en vierde geslacht."\n\nToen de priester de kransen aanbood en Tscherbatzky dien van de\njonge vrouw met zijn handschoen met drie knoopen bevende vasthield,\nbeduidde men hem fluisterend van verschillende kanten, dat hij hem\nKitty op het hoofd moest zetten.\n\n"Zet hem mij op," fluisterde deze glimlachend.\n\nLewin zag naar haar zijde en getroffen door den blijden glans van\nhaar gelaat, gevoelde hij zich, even als zij, gelukkig en verruimd.\n\nZij luisterden met blijdschap in het hart naar het lezen van het\nhoofdstuk en het rollen der stem van den diaken bij de laatste woorden,\ndie zeer gewaardeerd werden door het vreemde publiek, dat ze met\nongeduld verwachtte. Zij dronken met vreugde den wijn met water,\ndie half warm in den beker was gegoten, en volgden bijna vroolijk\nden priester toen hij hen rondom den lessenaar voerde, hun handen\nin de zijne houdende. Tscherbatzky en Tschirikow volgden het paar,\neveneens glimlachend en telkens struikelende over den sleep van Kitty\'s\njapon. De glans van vreugde, op Kitty\'s gelaat ontstaan, scheen zich\naan de aanwezigen mede te deelen. Lewin was overtuigd, dat de priester\nen de diaken er evenzeer den indruk van ondergingen als hij.\n\nNadat de kransen waren afgenomen, las de priester de laatste gebeden\nen wenschte het jonge paar geluk. Lewin zag Kitty aan en meende haar\nnimmer zoo schoon gezien te hebben; het was de schoonheid van haar\njubelend innerlijk wezen, die haar bestraalde; hij wilde spreken,\nmaar hield zich stil, vreezende, dat de ceremonie nog niet was\ngeeindigd. De priester zeide hem zacht met een goedigen lach:\n\n"Omhels uw vrouw, en gij, omhels uw man," en nam hem de kaarsen uit\nde handen.\n\nLewin omhelsde zijn vrouw met omzichtigheid, nam haar arm en met den\nnieuwen en vreemden indruk van geheel met haar te zijn vereenigd,\nverliet hij de kerk. Hij had tot hiertoe niet gedacht aan de\nwerkelijkheid van al wat nu gebeurd was, en begon er eerst geloof\naan te slaan toen hun verwonderde en schuchtere blikken elkander\nontmoetten; hij besefte nu, dat zij nu wel werkelijk slechts een\ngeheel uitmaakten.\n\nDenzelfden avond vertrokken de jonggehuwden naar het land.\n\n\n\n\n\nXXV.\n\nWronsky en Anna reisden sedert drie maanden te zamen in het\nbuitenland; zij hadden Venetie, Rome en Napels bezocht en waren nu\nin een kleine Italiaansche stad aangekomen, waar zij eenigen tijd\ndachten te vertoeven.\n\nEen statige maitre d\'hotel met het haar vol pommade en in het midden\ntot aan den nek toe gescheiden, met zwarten rok, breed voorhemd en\nbreloques, die op den ronden buik bengelden, antwoordde onverschillig,\nmet de handen in den zak, op de vragen, die een heer tot hem richtte.\n\nSchreden op de trap aan den anderen kant van het perron deden den\nschitterenden majordomus omkeeren, en toen hij den Russischen graaf\nbemerkte, den huurder van het fraaiste appartement van het hotel,\ntrok hij de handen uit zijn zakken en eerbiedig buigende deelde hij\nden graaf mede, dat de bode was komen berichten, dat de opzichter\nvan het palazzo, waarover men in onderhandeling was, bereid was het\nhuurcontract te teekenen.\n\n"Zeer goed." zeide Wronsky. "Is madame te huis?"\n\n"Madame is uit geweest, maar zij is juist te huis gekomen," antwoordde\nde maitre d\'hotel.\n\nWronsky nam zijn slappen hoed met breeden rand af, wischte met zijn\nzakdoek langs zijn voorhoofd en over zijn haar, dat naar achter was\ngestreken om zijn kaalheid te verbergen, en wilde toen verder gaan,\nterwijl hij een verstrooiden blik wierp op een heer, die hem stond\nop te nemen.\n\n"Mijnheer is een Rus en heeft naar u gevraagd," zeide de maitre\nd\'hotel.\n\nWronsky keerde zich nog eens om, ontstemd omdat het hem maar niet\ngelukken wilde ontmoetingen te vermijden, maar aan den anderen kant\nverheugd een afleiding te vinden, welke die dan ook zijn mocht;\nzijn oogen en die van den vreemde begonnen op eens te stralen:\n\n"Golinitschef!"\n\n"Wronsky!"\n\nHet was inderdaad Golinitschef, een kameraad van Wronsky uit het\npage-corps; hij behoorde er tot de liberale partij en had het met\neen civielen graad verlaten zonder het minste plan om in dienst te\ntreden. Sedert hadden zij elkander slechts eenmaal ontmoet. Bij die\nenkele ontmoeting had Wronsky gemeend, dat zijn vroegere kameraad van\nde hoogte zijner uiterst liberale beginselen de militaire loopbaan\nverachtte; hij had hem daarom koel en uit de hoogte behandeld, hetgeen\nGolinitschef onverschillig had gelaten, maar hen niet had doen wenschen\nelkander weder te zien. En toch was het met een uitroep van vreugde,\ndat zij elkander herkenden. Misschien was Wronsky zich er van bewust,\ndat de oorzaak van zijn blijdschap bij het wederzien van Golinitschef\ngelegen was in de vreeselijke verveling, waaraan hij zich ten prooi\ngevoelde; maar het verleden vergetende, reikte hij hem de hand, en\nde ietwat beklemde uitdrukking in Golinitschefs gelaat maakte plaats\nvoor die van blijkbare voldoening.\n\n"\'t Doet me bizonder genoegen je te zien!" zeide Wronsky met een\ngullen glimlach, die zijn fraaie tanden zichtbaar maakte.\n\n"Men heeft mij je naam genoemd, ik wist niet, of gij het waart;\nhet verheugt mij zeer."\n\n"Maar kom binnen. Wat doe je hier?"\n\n"Ik ben hier sedert een jaar. Ik werk."\n\n"Waarlijk?" zeide Wronsky met belangstelling. "Laat ons toch binnen\ngaan."\n\nEn volgens de aan Russen eigen gewoonte Fransch te spreken als zij niet\ndoor de bedienden verstaan willen worden, zeide hij in het Fransch:\n\n"Je kent Anna Karenina? Wij reizen te zamen, ik wilde juist naar\nhaar toegaan." En terwijl hij sprak, gaf hij nauwkeurig acht op\nGolinitschefs gelaat.\n\n"Ah zoo! dat wist ik niet," antwoordde hij onverschillig. (Hij wist\nhet zeer goed.)\n\n"Ben je al lang hier?"\n\n"Drie dagen," antwoordde Wronsky, terwijl hij voortging zijn vriend\ngade te slaan.\n\n"Hij is een man van opvoeding, die de dingen in het ware licht\nbeschouwt; ik kan hem aan Anna presenteeren," zeide hij bij zich zelf,\neen gunstige uitlegging gevende aan de wijze, waarop Golinitschef\nhet gesprek had afgeleid.\n\nSedert hij met Anna reisde, had zich bij elke nieuwe ontmoeting\nhetzelfde gevoel van aarzeling van Wronsky bemachtigd; meestal had\nmen de situatie opgevat "zooals zij opgevat moest worden!" Hij zou\nverlegen gestaan hebben, als hij had moeten verklaren, wat hij daarmede\nbedoelde. Het eigenlijke was, dat men niets wilde begrijpen en zich\ntevreden stelde met een bescheiden terughouding zonder toespelingen\nte maken of vragen te doen, juist zooals het welopgevoede lieden\ntegenover een kieschen en ingewikkelden toestand betaamt.\n\nGolinitschef behoorde bepaald tot deze beschaafde lieden, en toen\nWronsky hem aan Anna had voorgesteld, deed het hem dubbel genoegen\nhem ontmoet te hebben, daar zijn houding zoo was, dat men die niet\nbeter had kunnen wenschen en klaarblijkelijk zonder dat dit hem de\nminste inspanning kostte.\n\nGolinitschef kende Anna niet, wier schoonheid en eenvoudigheid hem\ntroffen. Zij bloosde toen zij de beide mannen zag binnentreden, en\ndeze kinderlijke blos bekoorde haar gast uitermate. Hij was verrukt\nover de natuurlijke wijze, waarop zij haar positie deed blijken\ndoor Wronsky bij zijn verkleinnaam Alexei te noemen en te zeggen,\ndat zij zich gingen inrichten in een huis, dat men den weidschen\nnaam van palazzo gaf, met de houding van iemand, die vermijden wil,\ndat een vreemdeling omtrent hem in dwaling verkeert.\n\nGolinitschef, die Alexei Alexandrowitsch kende, kon niet nalaten,\ndeze jonge, levendige vrouw, vol energie, gelijk te geven; hij was\nvan oordeel, dat Anna nauwelijks zich zelf begreep, dat zij gelukkig\nen vroolijk kon zijn al had zij haar echtgenoot en haar zoon verlaten\nen haar goeden naam verloren.\n\n"Dit palazzo staat in den gids," zeide Golinitschef. "Gij zult er\neen prachtigen Tintoret volgens zijn laatste manier zien."\n\n"Ik weet wat: het weer is mooi, laten we terugkeeren om het te zien,"\nzeide Wronsky zich tot Anna wendende.\n\n"Zeer gaarne, ik ga mijn hoed halen. Je zegt, dat het warm is?" zeide\nzij op den drempel van de deur, terwijl zij zich tot Wronsky wendde\nen op nieuw bloosde.\n\nWronsky begreep, dat Anna, niet juist wetende wie Golinitschef\nwas, zich zelf afvroeg, of zij wel den juisten toon jegens hem had\ngetroffen.\n\nHij zag haar lang en teeder aan en antwoordde: "Neen niet te warm."\n\nAnna begreep, dat hij over haar tevreden was, en hem met een glimlach\nantwoordende, verwijderde zij zich met haar vluggen en bevalligen tred.\n\nDe vrienden zagen elkander met een zekere verlegenheid aan;\nGolinitschef als iemand, die gaarne zijn bewondering zou willen\nuitdrukken, maar het niet durft, Wronsky als iemand, die een compliment\nverlangt, maar het toch vreest.\n\n"Je hebt je dus hier gevestigd?" zeide Wronsky, om het een of andere\ngesprek te beginnen. "Houdt ge u altijd met dezelfde studien bezig?"\n\n"Ja, ik schrijf het tweede deel van _Deux Origines_," antwoordde\nhij bij deze vraag geheel oplevende, "of, om juister te spreken,\nik verzamel de stof en maak die gereed. Het zal veel grooter worden\ndan het eerste deel. Men wil bij ons in Rusland maar niet begrijpen,\ndat wij de opvolgers zijn van Byzantium...." En hij begon een lange\ndissertatie.\n\nHet maakte Wronsky verlegen van dit werk niets te weten, waarvan de\nschrijver sprak als van een bekend boek, maar naarmate Golinitschef\nzijn denkbeelden ontwikkelde, begon hij er belang in te stellen,\nhoewel hij met leedwezen de zenuwachtige opgewondenheid bemerkte,\ndie zich van zijn vriend meester maakte. Zijn oogen begonnen vuur\nte stralen toen hij de argumenten van zijn tegenstanders weerlegde,\nen zijn gelaat nam een toornige en pijnlijke uitdrukking aan.\n\nWronsky herinnerde zich Golinitschef in het page-corps; hij was toen\nklein van gestalte, maar vol vuur en leven; een goede jongen, bezield\ndoor edele gevoelens en altijd de eerste in zijn klasse. Waarom was\nhij zoo prikkelbaar geworden? Wronsky kreeg bijna medelijden met hem.\n\nGolinitschef, die vol was van zijn onderwerp, bemerkte niet eens,\ndat Anna was binnengekomen. Deze bleef in wandeltoilet en met een\nparasol in de hand bij de sprekenden staan, en Wronsky was blijde,\ndat hij het oog van den strakken en koortsachtigen blik van den\nspreker kon afwenden om het met welgevallen te doen rusten op de\nelegante gestalte van de vrouw, die hij liefhad.\n\nHet kostte Golinitschef eenige moeite zich zelf weer meester te\nworden. Maar Anna wist hem spoedig afleiding te geven door haar\nvroolijk en beminnelijk onderhoud. Zij bracht het gesprek langzamerhand\nop de schilderkunst, waarover hij als een kenner sprak; aldus kwamen\nzij wandelende aan het palazzo en gingen het bezien.\n\n"Een ding vind ik heerlijk in onze nieuwe woning," zeide Anna,\ntoen men weer te huis kwam, "namelijk dat je een mooi atelier zult\nkrijgen;--zij tutoijeerde Wronsky in het Russisch in tegenwoordigheid\nvan Golinitschef, dien zij reeds beschouwde als toekomstig lid van\nden intiemen kring in de eenzaamheid, waarin zij leefden.\n\n"Houdt ge u met schilderen bezig?" vroeg deze, zich levendig tot\nWronsky wendende.\n\n"Ik heb er vroeger veel aan gedaan en wijd er mij nu weer zoo wat aan,"\nzeide Wronsky blozende.\n\n"Hij heeft een waar talent," verzekerde Anna met vuur; "ik ben geen\nbevoegde beoordeelaarster, maar ik weet het van deskundigen."\n\n\n\n\n\nXXVI.\n\nDit eerste tijdperk van zedelijke bevrijding en van terugkeerende\ngezondheid was voor Anna een tijd van overvloeiende vreugd; de\ngedachte aan het kwaad, dat zij gesticht had, kon haar in dezen\nzwijmel het leven niet vergallen. Had zij aan dit ongeluk geen geluk\nte danken, groot genoeg om alle wroeging verwijderd te houden? Ook\nbepaalde zij haar gedachten daar niet bij. De gebeurtenissen, die\nop haar ziekte waren gevolgd, van haar verzoening met Karenin tot\nhaar vertrek uit de echtelijke woning, schenen haar een nachtmerrie,\nwaarvan haar reis alleen met Wronsky haar bevrijd had. Waarom op deze\nvreeselijke herinnering terug te komen? "Alles wel beschouwd," zeide\nzij bij zich zelf--en deze redeneering stelde haar geweten eenigszins\ngerust--"het onrecht, dat ik dezen man heb aangedaan, was vreeselijk,\ndoch onvermijdelijk, maar ik zal ten minste van zijn ongeluk niet\nenkel voordeel trekken. Omdat ik hem doe lijden, lijd ik ook; ik\nsta alles af, wat ik bemin, wat mij het dierbaarst is op de wereld:\nmijn zoon en mijn goeden naam. Omdat ik gezondigd heb, verdien ik\nnoch mijn geluk, noch de echtscheiding, en ik neem de schande aan,\nevenals de smart der scheiding."\n\nAnna was oprecht, toen zij zoo redeneerde, maar inderdaad had zij tot\nnu toe noch dit lijden, noch deze schande gekend, die zij meende als\nboete te zullen kunnen dragen. Sedert zij in het buitenland waren,\nvermeden beiden alle ontmoetingen, die hen in een valsche positie\nhadden kunnen brengen; de weinige personen, met wie zij betrekkingen\nhadden aangeknoopt, hadden geveinsd hun positie beter te begrijpen\ndan zij zelf. Wat de scheiding van haar zoon betreft, Anna leed er\nnu nog niet erg door; hartstochtelijk gehecht aan haar dochtertje,\neen bekoorlijk kind, dacht zij niet dikwijls aan Serescha.\n\nHoe langer zij met Wronsky leefde, des te dierbaarder werd hij\nhaar; zijn voortdurende tegenwoordigheid was een altijd nieuwe\nbekoring. Iedere trek van zijn karakter scheen haar schoon toe; alles,\ntot zelfs de verandering in zijn kleeding, sedert hij de uniform\nhad afgedankt, behaagde haar evenals een doodelijk verliefd jong\nmeisje. Ieder zijner woorden, ieder zijner gedachten droeg den stempel\nvan zielegrootheid en adeldom. Deze overmatige bewondering beangstigde\nhaar soms en zij durfde hem die niet bekennen, uit vrees dat, indien\nzij hem op die wijze op haar eigen minderheid deed zien, hij zich\nvan haar los zou maken, en niets scheen haar zoo verschrikkelijk,\nals de gedachte zijn liefde te verliezen. Deze vrees werd anders\nvolstrekt niet gerechtvaardigd door Wronky\'s gedrag; nooit toonde hij\nde minste spijt aan zijn hartstocht een carriere te hebben opgeofferd,\nwaarin hij zeker een aanzienlijke rol zou hebben gespeeld; ook had\nhij zich nooit zoo eerbiedig betoond en zoo vervuld van de vrees,\ndat Anna door haar positie zou lijden. Hij, deze man van karakter, had\ngeen wil in haar tegenwoordigheid en trachtte slechts haar geringste\nwenschen te raden. Moest zij niet dankbaar zijn en moest zij zulk\neen voortdurende opmerkzaamheid niet op prijs stellen? Toch beving\nhaar soms een onwillekeurig gevoel van weerzin, bij de gedachte het\nvoorwerp van deze voortdurende opmerkzaamheid te zijn.\n\nWat Wronsky betreft, ondanks de verwezenlijking van zijn vurigste\nwenschen, was hij niet volkomen gelukkig. Eeuwige dwaling van hen, die\nbevrediging denken te vinden in de vervulling van al hun wenschen! Ook\nhij bezat slechts eenige deeltjes van die onuitsprekelijke zaligheid,\nwaarvan hij gedroomd had. Een enkel oogenblik toen hij bevrijd meende\nte zijn van zijn daden en van zijn liefde, was zijn geluk volkomen\ngeweest,--maar weldra had zich een zekere treurigheid van hem meester\ngemaakt. Hij zocht, bijna zonder zich er van bewust te zijn, een\nnieuw doel voor zijn wenschen en hield voorbijgaande grillen voor\nernstig streven.\n\nZestien uren daags in den vreemde door te brengen, buiten den kring van\nmaatschappelijke plichten, die zijn leven in Petersburg innamen, was\nniet gemakkelijk. Er viel niet meer te denken aan de verstrooiingen,\nwaaraan hij zich op zijn vroegere reizen had overgegeven; een plan van\neen souper met zijn vrienden had bij Anna een aanval van vertwijfeling\nverwekt; hij kon geen betrekkingen aanknoopen met Russen en Italianen,\nen wat de merkwaardigheden van het land aangaat, behalve dat hij\nze reeds kende, in zijn hoedanigheid van Rus en als man van geest\nhechtte hij er niet hetzelfde groote gewicht aan als een Engelschman.\n\nEvenals een uitgehongerd dier op het voedsel aanvalt, dat hem\nwordt toegeworpen, eveneens wierp Wronsky zich op alles, wat hem\ntot voedsel voor zijn geest kon strekken: politiek, schilderkunst,\nnieuwe boeken enz. Hij had in zijn jeugd aanleg voor de schilderkunst\ngetoond en, niet wetende wat met zijn geld aan te vangen, had hij\nzich een collectie gravures aangeschaft. Bij het idee van schilderen\nwas hij gebleven om voedsel te geven aan zijn werkzaamheid. Het\nontbrak hem niet aan smaak, en hiermede vereenigde hij de gave van\nnabootsing, hetgeen hij verwarde met talent. Alle genres waren hem\nhetzelfde: historische tafereelen, stukken van godsdienstigen aard,\nlandschappen,--hij achtte zich in staat alles op zich te nemen. Hij\nzocht de inspiratie niet onmiddellijk in het leven, in de natuur;\nhij had slechts een vluchtigen blik geslagen op beide, zooals de\nkunst hen had weergegeven, maar hij maakte vrij gemakkelijk tamelijk\ngoede schetsen. Daar de Fransche school met haar bevallige werken en\ndecoraties een zekere bekoring voor hem had, begon hij een portret van\nAnna volgens haar methode. Zij droeg het costuum van een Italiaansche,\nen allen, die dit portret zagen schenen er even voldaan over als de\nmaker zelf.\n\n\n\n\n\nXXVII.\n\nHet oude, eenigszins vervallen palazzo, dat zij betrokken, hield\nWronsky in een aangename illusie; hij meende een gedaanteverwisseling\nondergaan te hebben en van een Russisch grondbezitter en rustend\nkolonel een verlicht liefhebber der kunsten te zijn geworden, die\nmet bescheidenheid schilderde en de wereld met al haar streven aan de\nliefde van een vrouw opofferde. Het oude paleis was in overeenstemming\nmet deze hersenschimmen door zijn hooge beschilderde plafonds,\nzijn met fresco\'s en mozaiek bedekte muren, zijn groote vazen op de\nschoorsteenmantels en op de consoles, door zijn zware gele gordijnen\nvoor de vensters, zijn uitgesneden deuren en zijn groote, sombere\nmet schilderijen getooide zalen.\n\nZijn nieuwe rol schonk Wronsky eenigen tijd bevrediging; hij maakte\nkennis met een professor in de Italiaansche schilderkunst, waarmede\nhij studien naar de natuur maakte. Te gelijkertijd begon hij zich te\nwijden aan nasporingen omtrent de middeleeuwen in Italie, en deze\nonderzoekingen boezemden hem zulk een levendige belangstelling in\ndit tijdperk in, dat hij eindigde met slappe hoeden uit dien tijd te\ndragen en zich op antieke wijze in zijn plaid te wikkelen, hetgeen\nhem trouwens zeer goed stond.\n\n"Ken je de schilderij van Michailof?" zeide Wronsky op zekeren morgen\ntot Golinitschef, die bij hem binnentrad, en hij reikte hem een\nRussisch dagblad toe, dat een artikel bevatte over dezen kunstenaar,\ndie juist een doek voltooid had, dat reeds voor dien tijd beroemd\nen verkocht was. Hij woonde in deze zelfde stad, van allen steun\nen aanmoediging ontbloot. Het artikel laakte zeer het gouvernement\nen de Academie, omdat zij aldus een kunstenaar van talent aan zijn\nlot overlieten.\n\n"Ik ken hem," antwoordde Golinitschef; "het ontbreekt hem zeker niet\naan verdienste, maar zijn richting is bepaald verkeerd. Het zijn\naltijd die opvattingen van Christus en van het godsdienstig leven\nnaar de begrippen van Iwanof, Strauss, Renan."\n\n"Wat is het onderwerp van de schilderij?" vroeg Anna.\n\n"Christus voor Pilatus. Christus is een Jood van de nieuwe, zuiver\nrealistische school."\n\nEn daar deze kwestie op een van zijn geliefkoosde onderwerpen\nbetrekking had, ging Golinitschef voort zijn denkbeelden te\nontwikkelen.\n\n"Ik begrijp niet hoe zij in zulk een grove dwaling kunnen vervallen. De\noude meesters hebben in de kunst de type van Christus volkomen\nvastgesteld. Indien zij behoefte gevoelen een wijze, een oproerling\nweer te geven, waarom nemen zij dan niet Socrates, Franklin, Charlotte\nCorday,--of wien zij maar willen--maar Christus niet. Hij is de eenige,\ndien de kunst niet moet durven aantasten, en...."\n\n"Is het waar, dat die Michailof in benarde omstandigheden\nverkeert?" vroeg Wronsky, die in zijn hoedanigheid van Maecenas\nverplicht meende te zijn den kunstenaar te helpen, zonder zich te\nveel om de waarde van zijn schilderij te bekommeren. "Zouden wij hem\nniet kunnen vragen het portret van Anna Arkadiewna te schilderen?"\n\n""Waarom het mijne?" antwoordde deze. "Neen, het uwe wil ik, geen\nander. Laat hij dan liever dat van Nanna vervaardigen (zoo noemde zij\nhaar dochtertje), of van haar..." voegde zij er bij naar de mooie\nItaliaansche min wijzende, die juist met het kind in den tuin was\ngekomen. Deze Italiaansche, wier schoonheid en "middeleeuwsch type"\nWronsky bewonderde en wier hoofd hij geschilderd had, was de eenige\ndonkere vlek in Anna\'s leven. Zij vreesde jaloersch op haar te zijn en\ndes te meer betoonde zij zich goed voor haar kleinen jongen. Wronsky\nkeek ook door het venster, maar toen hij Anna\'s blik ontmoette,\nwendde hij zich tot Golinitschef.\n\n"Ik heb hem ontmoet. Hij is een origineel zonder de minste opvoeding,\neen van die nieuwe wilden zooals men er tegenwoordig velen ziet,--gij\nbegrijpt me,--die vrijdenkers, die zich met woede werpen op het\natheisme, het materialisme, de ontkenning van alles!--Eertijds,"\nging Golinitschef voort, zonder Wronsky en Anna aan het woord\nte laten komen, "eertijds was de vrijdenker een man, opgevoed in\ngodsdienstige en zedelijke denkbeelden, bekend met de wetten, die\nde maatschappij besturen en die eerst na veel tweestrijd tot de\nvrijheid van denken geraakte; maar wij bezitten nu een nieuw type:\nde vrijdenkers, die opgroeien zonder ooit te hebben hooren spreken\nvan de wetten van zedelijkheid en godsdienst, die niet weten, dat\nzekere autoriteiten bestaan kunnen, en die slechts het gevoel van\nontkenning bezitten. Hiertoe behoort ook Michailof. Als de zoon\nvan een opperhofmeester van een hotel te Moskou, heeft hij niet de\ngeringste opvoeding ontvangen. Nadat hij de Academie had betreden,\nwilde hij zich ontwikkelen, want hij is niet dom, en met dat doel\nheeft hij zich gewend tot de bron van alle wetenschap: de dagbladen\nen de revues. Als in den ouden tijd iemand--laat ons maar eens\nzeggen een Franschman--zich wilde ontwikkelen, wat deed hij dan? Hij\nbestudeerde de klassieken, de kerkredenaars, de treurspeldichters, de\ngeschiedschrijvers, de wijsgeeren,--en gij beseft wat al intellectueele\narbeid daaruit voor hem volgde. Maar bij ons is het veel eenvoudiger:\nmen wendt zich tot de ontkennende litteratuur en men eigent zich zeer\ngemakkelijk een uittreksel uit die wetenschap toe.--En wat meer is,\ntwintig jaar geleden, droeg deze zelfde litteratuur sporen van de\nworsteling met de machten en de eeuwenoude overleveringen van het\nverledene, en deze sporen van strijd leerden ons nog het bestaan\ndier dingen. Maar nu geeft men zich zelfs de moeite niet meer het\nverledene te bestrijden, men stelt zich tevreden met de woorden:\nkeuze, evolutie, strijd om het bestaan, vernietiging; dat is volkomen\nvoldoende. In mijn artikel...."\n\n"Weet u wat we doen moesten," zeide Anna, nadat zij een blik met\nWronsky gewisseld had, op een besliste wijze Golinitschefs redeneering\nafbrekende, "laat ons een bezoek brengen bij uw schilder...."\n\nGolinitschef stemde gaarne toe, en daar het atelier van den kunstenaar\nzich in een afgelegen wijk bevond, lieten zij zich er heen rijden.\n\nEen uur later hielden Anna, Golinitschef en Wronsky in een kales voor\neen nieuw maar leelijk huis stil. De bezoekers lieten hun kaartjes\naan Michailof geven met het verzoek te worden toegelaten om zijn\nschilderij te zien.\n\n\n\n\n\nXXVIII.\n\n\nMichailof was zoo als altijd aan het werk, toen men hem de kaartjes\noverhandigde van Wronsky en Golinitschef. Hij had den morgen\ndoorgebracht met in zijn atelier te schilderen, maar, bij zijn\nthuiskomt, was hij in toorn ontstoken tegen zijn vrouw, die geen\nschikkingen had weten te treffen met een veeleischende hospita.\n\n"Ik heb je wel honderd maal gezegd niet met haar te gaan redeneeren. Je\nbent een groote zottin, maar je zijt het driedubbel, wanneer je in\nhet Italiaansch in verklaringen met haar treedt."\n\n"Waarom denk je dan niet eindelijk eens aan onze schulden? Het is\ntoch mijn schuld niet; als ik geld had..."\n\n"Laat mij in \'s hemelsnaam toch met rust!" riep Michailof uit met\nbijna weenende stem, en hij trok zich terug in zijn werkkamer, die\ndoor een beschot van de woonkamer gescheiden was, deed de deur op slot\nen stopte zich de ooren toe. "Zij heeft geen gezond verstand!" zeide\nhij bij zich zelf, terwijl hij aan de tafel ging zitten en zich met\nijver aan zijn werk begaf.\n\nNooit werkte hij beter dan wanneer het hem aan geld ontbrak, maar\nvooral als hij met zijn vrouw getwist had. Hij was met de schets\nbegonnen van een man, die aan een aanval van woede ten prooi was;\ntoen hij die niet kon vinden, kwam hij met een toornig gelaat weer\nbij zijn vrouw binnen en zonder haar aan te zien vroeg hij aan het\noudste der kinderen om de teekening, die hij hun gegeven had. Na lang\nzoeken vond men ze, vuil en vol vetvlekken. Hij nam haar mede zooals\nzij was, plaatste haar op de tafel en beschouwde haar op een afstand,\nterwijl hij half de oogen sloot; toen glimlachte hij met een gebaar\nvan voldoening.\n\n"Juist zoo, juist zoo!" mompelde hij, terwijl hij een potlood nam\nen snel begon te teekenen. Een der vetvlekken gaf aan zijn schets\neen nieuw voorkomen. Onder het teekenen herinnerde hij zich de\nvooruitstekende kin van den man, bij wien bij sigaren kocht, en\nterstond gaf zijn schets datzelfde gemarkeerde gelaat vol wilskracht\nweer, en de schets hield op iets vaags, iets levenloos te zijn,\nmaar werd bezield en begon te leven. Hij lachte van genoegen. Toen\nhij bezig was met zorg zijn teekening te voltooien, bracht men hem\nde beide kaartjes.\n\n"Ik kom dadelijk," antwoordde hij.\n\nToen trad hij bij zijn vrouw binnen.\n\n"Kom, Sacha, wees niet boos," zeide hij met een teederen, maar tevens\nverlegen glimlach, "jij hebt ongelijk gehad en ik ook. Ik zal de\nzaken wel regelen." En toen hij met zijn vrouw verzoend was, trok\nhij een olijfkleurige paletot met fluweelen kraag aan, nam zijn hoed\nen begaf zich naar het atelier, geheel vervuld van het bezoek dezer\naanzienlijke Russische personages, die met equipage gekomen waren om\nzijn schilderij te zien.\n\nZijn opinie omtrent de schilderij, die er was tentoongesteld,\nkon men aldus samenvatten: Niemand is in staat een dergelijke te\nvervaardigen. Niet dat hij ze boven de stukken van Raphael stelde,\nmaar hij was overtuigd, dat hij er alles in had gelegd, wat hij er in\nleggen wilde, en daagde anderen uit hetzelfde te doen. Evenwel, ondanks\ndeze overtuiging, die voor hem dagteekende van het uur dat hij aan\nhet werk begonnen was, hechtte hij een uiterst groot gewicht aan het\noordeel van het publiek, en de verwachting van dit oordeel ontroerde\nhem tot in het diepst zijner ziel. Hij schreef aan zijn critici\neen diepte van blik toe, die hij zelf niet bezat, en verwachtte,\ndat zij in zijn schilderij nieuwe hoedanigheden zouden ontdekken,\ndie hij er nog niet in had opgemerkt. Terwijl hij met groote stappen\nnaderde, werd hij ondanks zijn overpeinzingen getroffen door de zacht\nverlichte verschijning van Anna, die met Golinitschef pratende in de\nschaduw van het portaal stond en naar den naderenden kunstenaar keek,\ndien zij uit de verte trachtte op te nemen. Zonder er zich zelf van\nbewust te zijn, bergde deze terstond dien indruk in het een of andere\nhoekje van zijn hersenen om er zich mettertijd van te bedienen evenals\nvan de kin van zijn sigaren-koopman.\n\nDe bezoekers, die reeds ten opzichte van Michailof teleurgesteld\nwaren door de verhalen van Golinitschef, werden het nog meer door het\nvoorkomen van den schilder. Middelmatig en gedrongen van gestalte,\nbracht Michailof met zijn gejaagden gang, zijn kastanjebruinen hoed,\nzijn olijfkleurige paletot en zijn nauwe, ouderwetsche pantalon een\nindruk te weeg, die door de alledaagschheid van zijn lang gezicht en de\nmengeling van verlegenheid en gemaakte waardigheid niet gunstiger werd.\n\n"Doe mij de eer binnen te gaan," zeide hij, terwijl hij zijn best\ndeed er onverschillig uit te zien en voor zijn bezoekers de deur van\nhet atelier opende.\n\n\n\n\nXXIX.\n\nNauwelijks waren zij binnengetreden, of Michailof wierp op nieuw een\nblik op zijn gasten; het hoofd van Wronsky met eenigszins uitstekende\njukbeenderen graveerde zich oogenblikkelijk in zijn verbeelding,\nwant de artistieke zin van dezen man werkte in spijt van zijn\nverwarring en verzamelde zonder ophouden bouwstoffen. Zijn fijne\nen juiste opmerkingen grondde hij op bijna onmerkbare sporen. Deze\n(Golinitschef) moest een Rus zijn, die zich in Italie gevestigd\nhad. Michailof wist noch zijn naam, noch de plaats, waar hij hem\nontmoet had; maar hij herinnerde zich zijn gelaat, evenals allen,\ndie hij zag en wist nu, dat hij het reeds geplaatst had onder de\ntalrijke catagorie van physionomieen, die arm zijn aan uitdrukking\nondanks hun valsch air van oorspronkelijkheid. Een geheel onbedekt\nvoorhoofd, maar veel haar op het achterhoofd, gaven aan dezen kop een\nindividualiteit, die geheel schijnbaar was, terwijl een uitdrukking\nvan gejaagdheid en beschroomdheid in de kleine ruimte tusschen de\nbeide oogen stond te lezen.\n\nWronsky en Anna moesten volgens Michailof Russen van aanzien zijn,\nrijk en onbekend met al wat de kunst betreft, evenals alle rijke\nRussen, die de rol van liefhebber en kenner spelen.\n\n"Zij hebben zeker de galerijen der ouden bezocht en, na de ateliers\nder Duitsche kwakzalvers en der onnoozele pre-Raphaelisten te hebben\ndoorloopen, bewijzen zij mij de eer van een bezoek om hun rondgang te\nvoltooien," dacht hij.--De wijze, waarop de dilettanten de ateliers der\nhedendaagsche schilders opnemen, was hem wel bekend; hij wist, dat hun\neenig doel was te kunnen zeggen, dat de moderne kunst de onbetwistbare\nmeerderheid bezit boven de oude. Dit alles verwachtte hij en las\nhet in de onverschilligheid, waarmede zijn bezoekers, onder elkander\npratende, het atelier rondwandelden en op hun gemak de bustes en de\nledepoppen bezagen, terwijl de kunstenaar zijn schilderij ontblootte.\n\nOndanks dit vooroordeel en innige overtuiging, dat de rijke Russen\nvan hooge geboorte slechts onnoozelen en dwazen konden zijn, ontrolde\nhij zijn studien, trok de stores op en ontsluierde met bevende hand\nzijn schilderij.\n\n"Ziet," zeide hij, terwijl hij op een afstand van de schilderij\nging staan en haar met een gebaar den toeschouwers aanwees.--"Het is\nChristus voor Pilatus,--Mattheus, hoofdstuk XXVII." Hij voelde zijn\nlippen van ontroering beven en ging op zij om achter zijn gasten te\ngaan staan. Gedurende de weinige seconden stilte, die nu volgden,\nbezag Michailof zijn schilderij met een onverschilligen blik, als ware\nhij een der bezoekers. Ondanks zich zelf verwachtte hij een afdoende\nbeoordeeling, een onfeilbare uitspraak van die drie personen, die\nhij een oogenblik te voren nog zoo veracht had. Zijn eigen opinie,\nzoowel als de onbetwistbare verdiensten, die hij sedert drie jaren aan\nzijn werk had toegekend, vergetende, zag hij het nu met den koelen en\nkritischen blik van een vreemde en vond er niets goeds meer in. Hoevele\nder beleefd gehuichelde phrasen, die hij aanstonds zou hooren, zouden\nverdiend zijn? Zouden zijn gasten geen gelijk hebben, als zij hem\nbeklaagden en bespotten, zoodra zij eenmaal vertrokken waren?\n\nDeze stilte, die echter niet langer dan een minuut duurde, scheen hem\nondragelijk lang en, om haar te verkorten en zijn onrust te verbergen,\ndeed hij een poging om het woord tot Golinitschef te richten.\n\n"Ik geloof, dat ik de eer gehad heb u te ontmoeten," zeide hij,\nterwijl hij nu eens op Anna, dan weer op Wronsky onrustige blikken\nwierp om niets te verliezen van het spel hunner gelaatstrekken.\n\n"Zeker; wij hebben elkander bij Rossi ontmoet op dien avond, toen\ndie Italiaansche dame, de nieuwe Rachel, declameerde; herinnert ge\nu?" antwoordde Golinitschef losjes, zijn blikken onverschillig van de\nschilderij afwendende. Hij bemerkte echter, dat Michailof een woord\nvan waardeering verwachtte, en voegde er bij:\n\n"Uw werk is zeer gevorderd sedert de laatste maal, dat ik het gezien\nheb, en nu ben ik, evenals toen, zeer getroffen door uw Pilatus. Men\nziet in hem den goedhartigen, zwakken man, die niet het minste begrip\nheeft van de beteekenis zijner daad. Maar het schijnt mij...."\n\nHet bewegelijk gelaat van Michailof verhelderde, zijn oogen\nschitterden, hij wilde antwoorden, maar zijn ontroering belette het\nhem en hij wendde een hoestbui voor. Deze opmerking van details, die\njuist was, maar voor hem van weinig waarde, omdat hij Golinitschefs\nkunstzin zeer gering achtte, vervulde hem toch met blijdschap.\n\nPlotseling vatte hij genegenheid voor zijn gast op en ging eensklaps\nvan moedeloosheid tot geestdrift over. Plotseling herkreeg zijn\nschilderij voor hem haar zoo samengesteld en diep leven.\n\nWronsky en Anna spraken fluisterend, zooals men op tentoonstellingen\nvan schilderijen doet om geen gevaar te loopen den schilder te kwetsen,\nen vooral om geen van die opmerkingen te doen hooren, die zoo licht\nongerijmd zijn, wanneer men van kunst spreekt. Michailof geloofde\naan een gunstigen indruk door zijn schilderij teweeggebracht en\nnaderde hen.\n\n"Welk een bewonderenswaardige uitdrukking heeft deze Christus!" zeide\nAnna, meenende dat deze lofuiting den artist niet dan aangenaam kon\nzijn, omdat Christus de hoofdpersoon van het tafereel was. Zij voegde\ner bij: "Men gevoelt, dat hij medelijden met Pilatus heeft."\n\nDat was weer een van die honderd juiste, maar banale opmerkingen,\ndie men maken kon. Het hoofd van Christus moest onderwerping aan den\ndood, het gevoel van een heilige geestdrift, van een bovennatuurlijke\nkalmte, van een verheven liefde en bij gevolg ook van medelijden met\nzijn vijanden uitdrukken; Pilatus, de stadhouder, moest volstrekt het\nzinnelijk leven voorstellen, in tegenstelling met Christus, de type van\nhet geestelijk leven, en bijgevolg het voorkomen hebben van een vulgair\nRomeinsch ambtenaar; maar het gelaat van Michailof klaarde toch op.\n\n"En hoe fraai is het geschilderd! welk een lucht om deze figuur! Men\nzou er om heen kunnen loopen," zeide Golinitschef, die door deze\nopmerking wilde toonen, dat hij het realistische in de figuur van\nChristus afkeurde.\n\n"Ja, het is een meesterstuk." zeide Wronsky. "Welk een relief in deze\nfiguren op den achtergrond. Daar behoort een bekwame hand toe!" voegde\nhij er naar Golinitschef gewend bij, terwijl hij zinspeelde op een\ndiscussie, waarin hij erkend had, dat hij ontmoedigd was door de\npractische moeilijkheden in de kunst.\n\n"Het geheel is merkwaardig!" zeiden Golinitschef en Anna. Maar de\nlaatste opmerking van Wronsky kwetste Michailof, hij fronste het\nvoorhoofd en zag Wronsky met een ontevreden blik aan. Hij begreep\nhet woord "bekwaamheid" niet goed. Dikwijls had hij opgemerkt, zelfs\nin de lofuitingen, die men hem toevoegde, dat men deze technische\nbekwaamheden stelde tegenover de innerlijke verdienste van het werk,\nalsof het mogelijk geweest ware een slechte compositie met talent\nte schilderen!\n\nDe eenige aanmerking, die ik zou willen maken, als gij het mij\nveroorlooft...."\n\n"Ik bid u, doe het," antwoordde Michailof met een gedwongen glimlach.\n\n"Dat is, dat gij een God geworden mensch en niet den mensch geworden\nGod hebt geschilderd. Maar ik weet, dat dit uw bedoeling was."\n\n"Ik kan Christus niet anders schilderen dan zooals ik hem opvat,"\nzeide Michailof met een donkeren blik.\n\n"In dat geval moet gij een gezichtspunt verontschuldigen, dat mij\neigen is; uw schilderij is zoo schoon, dat deze opmerking haar niet\nzou kunnen benadeelen.... Laten we Iwanof dan eens als voorbeeld\nnemen. Waarom verlaagt hij Christus tot een gewone historische\nfiguur? Dan kondt gij ook wel een nieuw onderwerp vinden, dat minder\nafgesleten is."\n\n"Maar indien dat onderwerp voor de kunst het verhevenste van alle is?"\n\n"Als men zoekt zal men wel iets anders vinden. Over de kunst valt\nvolgens mij niet te twisten; nu moet men voor de schilderij van Iwanof\nde vraag stellen: is het een God? en de eenheid van den indruk gaat\naldus verloren."\n\n"Waarom dat? Het schijnt mij toe, dat verlichte menschen deze vraag\nniet meer stellen moeten," antwoordde Michailof.\n\nGolinitschef was niet van deze meening en zich sterk gevoelende door\nde onwrikbaarheid zijner overtuiging versloeg hij den schilder in\neen discussie, waarbij deze zich niet wist te verdedigen.\n\n\n\n\n\n\nXXX.\n\nAnna en Wronsky, die zich ergerden aan het geleerd gebabbel van hun\nvriend, wisselden blikken van verveling; zij kwamen er eindelijk toe,\nalleen het bezoek in het atelier voort te zetten en stonden voor een\nkleine schilderij stil.\n\n"Welk een juweeltje! hoe bekoorlijk!" zeiden zij als uit een mond.\n\n"Wat zou hun zoo bevallen?" dacht Michailof. Hij had dit stukje,\ndat hij voor drie jaren geschilderd had, volkomen vergeten. Als eens\neen doek voltooid was, bezag hij het niet gaarne meer, en hij had dit\nslechts ten toon gesteld, omdat een Engelschman het wenschte te koopen.\n\n"Het is niets; een oude studie," zeide hij.\n\n"Maar het is uitstekend!" hernam Golinitschef, die zich geheel door\nde bekoorlijkheid der schilderij liet meesleepen.\n\nTwee kinderen waren aan het hengelen in de schaduw van een\nboom. Het oudste, dat geheel in zijn werk verdiept was, trok zijn\nhengel voorzichtig uit het water; het jongste, dat in het gras lag,\nondersteunde zijn blond, verwaaid hoofd met zijn hand, terwijl hij met\nzijn groote, peinzende oogen in het water staarde. Waaraan dacht hij?\n\nDe geestdrift door dit stuk verwekt, deed Michailof op nieuw ontroeren,\nmaar hij vreesde nuttelooze herinneringen aan het verledene en wilde\nzijn gasten naar een derde schilderij geleiden. Wronsky mishaagde hem\ndoor te vragen, of de studie te koop was; deze kwestie van geld scheen\nhem ongepast en hij antwoordde, terwijl hij het voorhoofd fronste:\n\n"Zij is tot verkoop tentoongesteld."\n\nToen de bezoekers vertrokken waren, ging Michailof voor zijn schilderij\nvan Christus en Pilatus zitten, en ging in zijn geest alles na,\nwat door hen gezegd en te kennen gegeven was. Het was vreemd! de\nopmerkingen, die zoo gewichtig schenen in hun tegenwoordigheid en\nwanneer hij zich zelf op hun standpunt plaatste, verloren nu alle\nbeteekenis. Terwijl hij zijn werk met zijn kunstenaarsblik onderzocht,\nherkreeg hij de volle overtuiging van zijn volkomenheid en hooge\nwaarde, en geraakte bijgevolg weer in een stemming, die noodig was\nom zijn arbeid voort te zetten.\n\nHet been van Christus, dat het verst af was, had echter toch een\ngebrek; hij nam zijn palet en terwijl hij dit gebrek wegnam, bezag\nhij op den achtergrond het hoofd van Johannes, dat hij beschouwde\nals het toppunt van volmaking en dat de bezoekers zelfs niet hadden\nopgemerkt. Hij trachtte hieraan ook nog iets bij te werken, maar om\ngoed te arbeiden moest hij minder bewogen zijn en den juisten middelweg\nvinden tusschen koelheid en geestdrift. Voor het oogenblik beheerschte\nhem zijn ontroering; hij wilde zijn schilderij bedekken, maar hield\nhiermede een oogenblik op, terwijl hij het gordijn met de eene hand\nomhoog hield, en glimlachte met verrukking tegen zijn Johannes.\n\nToen hij zich eindelijk met moeite aan zijn beschouwing had ontrukt,\nliet hij het gordijn vallen en keerde vermoeid, maar gelukkig naar\nhuis terug.\n\nWronsky, Anna en Golinitschef kwamen vroolijk weer in hun palazzo aan,\nterwijl zij over Michailof en zijn schilderijen spraken. Het woord\n_talent_ kwam dikwijls in hun gesprek voor; zij verstonden daardoor\nniet alleen een aangeboren, bijna physieke gave, onafhankelijk van\ngeest en hart, maar nog iets meer, dat zij niet door woorden konden\nweergeven.\n\n"Talent," zeiden zij, "zeker, dat heeft hij, maar dit talent is door\nte weinig geestelijke vorming niet genoeg ontwikkeld, een gebrek,\ndat aan alle Russische kunstenaars eigen is."\n\n\n\n\n\nXXXI.\n\nWronsky kocht de kleine schilderij en haalde zelfs Michailof over het\nportret van Anna te maken. De kunstenaar kwam op den bepaalden dag en\nbegon een schets, die na afloop van de vijfde zitting Wronsky trof\ndoor de gelijkenis en door een zeer fijn gevoel voor de schoonheid\nvan het model.\n\n"Ik worstel al zoo lang zonder iets verder te komen," zeide Wronsky,\nterwijl hij van zijn eigen portret van Anna sprak, "en hij heeft\nhaar slechts aan te zien om haar goed weer te geven; dat noem ik zijn\nberoep verstaan."\n\n"Dat zal komen met de praktijk," zeide Golinitschef om hem te\ntroosten; want in zijn oogen had Wronsky talent en bezat buitendien\neen ontwikkeling, die het kunstgevoel in hem moest verhoogen. Voor het\noverige werd Golinitschefs overtuiging versterkt door zijn behoefte\naan Wronsky\'s lof en sympathie voor zijn eigen werken; het was een\nruiling van vriendschapsdiensten.\n\nMichailof scheen buiten zijn atelier een ander mensch; in het paleis\nvooral betoonde hij zich gemaakt eerbiedig, terwijl hij zorg droeg\nelke intimiteit te vermijden met lieden, die hij in den grond niet\nachtte. Hij noemde Wronsky nooit anders dan "Uw Excellentie", en\nondanks de herhaalde uitnoodigingen van Anna om bij hen te dineeren,\nnam hij die nooit aan en vertoonde zich slechts op de uren der\nzittingen; Wronsky behandelde hem met de uiterste beleefdheid en\nwenschte zijn meening te hooren over zijn schilderijen. Golinitschef\nverzuimde geen gelegenheid hem gezonde denkbeelden omtrent de kunst\nin te prenten; Michailof bleef onder dit alles steeds even koel. Anna\ngevoelde echter, dat hij haar gaarne zag, hoewel hij elk onderhoud\nvermeed; wat de raadgevingen, die Wronsky verlangde, betreft,\ntrok hij zich terug in een halsstarrig stilzwijgen, beschouwde de\nschilderstukken zonder een woord te spreken en verborg de verveling\nniet, die Golinitschefs gesprekken hem veroorzaakten.\n\nDeze stomme vijandelijkheid maakte een pijnlijken indruk, en men\ngevoelde zich onderling verlicht, toen na geeindigde zittingen,\nMichailof het palazzo verliet, tot herinnering aan hem een\nbewonderenswaardig portret achterlatende. Golinitschef was de eerste om\nde gedachte uit te spreken, dat de schilder afgunstig was op Wronsky.\n\n"Wat hem boos maakt is, dat hij in u een rijk en hooggeplaatst man\nziet, die--wat hem vooral nijdig maakt--graaf is op den koop toe,\ndie er toe gekomen is, zonder zich veel moeite te geven, even goed,\nmisschien beter te werken dan hij; hij heeft zijn leven aan de\nschilderkunst gewijd, maar gij bezit een geestbeschaving, waartoe de\nmenschen als Michailof nooit zullen komen."\n\nWronsky, ofschoon hij voor den schilder partij trok, gaf in den grond\nzijn vriend gelijk, want naar zijn eigenlijke overtuiging, vond hij\nhet zeer natuurlijk, dat een persoon in een ondergeschikten positie\nhem benijdde.\n\nDe beide portretten van Anna hadden hem de oogen openen en hem\novertuigen moeten, welk een onderscheid er bestond tusschen Michailof\nen hem; hij besefte het genoeg om van het zijne af te zien en het voor\novertollig te verklaren, en zich te vergenoegen met zijn tafereel\nder middeleeuwen, waarover hij even voldaan was als Golinitschef en\nAnna, omdat het, veel meer dan al wat Michailof had vervaardigd op\neen tafereel uit de oudheid scheen te gelijken.\n\nDe kunstenaar van zijn zijde was, in weerwil van de aantrekkelijkheid,\ndie Anna\'s portret voor hem had gehad, gelukkig bevrijd te zijn\nvan de gesprekken van Golinitschef en van de schilderstukken van\nWronsky; men kon zeker dezen niet beletten zich te amuseeren,\nwant de diletanten hadden ongelukkig het recht te schilderen, wat\nzij wilden; maar hij had geleden onder deze tijdpasseering van den\nliefhebber. Niemand kon een mensch verbieden voor zich een wassen pop\nte maken en ze te omhelzen, maar hij moest ze niet gaan liefkoozen in\ntegenwoordigheid van twee verliefden! Wronsky\'s schilderstuk was voor\nhem een voortbrengsel zonder voldoende overeenstemming met den tijd,\ndien het moest voorstellen; het kwetste hem, het deed hem rillen;\nhij vond het belachelijk en ellendig.\n\nWronsky\'s liefhebberij voor de schilderkunst en de middeleeuwen was\noverigens van korten duur; hij had genoeg kunstgevoel om zijn stuk\nniet te voltooien en neerslachtig te erkennen, dat de gebreken, die\nin het begin weinig in het oog vielen, schreeuwend zouden worden,\nnaarmate hij meer vorderde. Hij was in het geval van Golinitschef,\ndie volkomen de ledigheid van zijn geest gevoelende, zich voedde met\nillusies en zich verbeeldde zijn voorraad te vermeerderen en zijn\nideeen te doen rijpen. Maar datgene, wat deze ergerde en verbitterde,\nliet Wronsky volkomen kalm; niet in staat zich zelf te misleiden, liet\nhij met zijn gewone beslistheid van karakter eenvoudig de schilderkunst\nvaren, zonder te trachten zich te rechtvaardigen of te verklaren.\n\nMaar het leven zonder bezigheid werd spoedig in deze kleine stad\nondragelijk, het palazzo scheen hem oud en leelijk; de vlekken der\ngordijnen namen een armoedig voorkomen aan, de bersten in het mozaiek,\nde beschadiging der kornissen, de eeuwige Golinitschef, de Italiaansche\nprofessor en de Duitsche reiziger werden allen ondragelijk vervelend,\nen Wronsky gevoelde een dringende behoefte om van toestand en omgeving\nte verwisselen.\n\nAnna was verwonderd over deze spoedige onttoovering, maar stemde\ner gaarne in toe naar Rusland terug te keeren en op het land te\ngaan wonen.\n\nWronsky wilde Petersburg aandoen om er een acte van boedelscheiding met\nzijn broeder te doen passeeren, en Anna om er haar zoon te zien. Zij\nzouden er den zomer slijten op Wronsky\'s voorvaderlijk landgoed.\n\n\n\n\n\nXXXII.\n\n\nSedert drie maanden was Lewin gehuwd. Hij was gelukkig, maar op een\ngeheel andere wijze, dan hij verwacht had. Bij elke schrede vond hij\neen nieuwe ontgoocheling zijner vroegere droomen, maar ook een nieuwe,\nonverwachte bekoorlijkheid. Hij was gelukkig, maar sedert zijne\nintrede in het huwelijksleven ervoer hij, dat het een geheel ander\nwas, dan hij zich had voorgesteld. Toen hij vroeger als jonkman in een\nvreemd huwelijksleven zoovele kleingeestige zorgen, kibbelarijen en\nafgunstigheden aanschouwde, had hij bij zich zelf minachtend daarom\ngelachen; hij was overtuigd dat in zijn toekomstig huwelijksleven\nniets dergelijks kon plaats grijpen. En nu vormde zich zijn leven\nmet zijn vrouw niet slechts op geen bizondere wijze, maar al die\nkleine, onbeduidende nietigheden, die hij zoo veracht had, verkregen\nnu tegen zijn wil een zeer groot en onloochenbaar gewicht. Ofschoon\nhij gemeend had zich de juiste voorstelling van het huwelijksleven\ngemaakt te hebben, had hij zich toch, zooals de meeste mannen,\ndaaronder slechts een liefdesgenot gedacht, dat niemand hinderlijk\nwas en waarvan geen kleingeestige zorgen afleiden konden. Naar die\nvoorstelling wilde hij zijn arbeid verrichten en daarvan uitrusten\nin het geluk der liefde. De vrouw zou slechts het beminde voorwerp\nzijn, verder niets; dat ook zij werken moest, vergat hij geheel,\nzooals de meeste mannen. Hoe was het ook mogelijk, dat zij, deze\nbekoorlijke, poetische Kitty, niet slechts in de eerste weken, neen,\nreeds in de eerste dagen van haar huwelijksleven zich met tafellakens\nen bedden voor de logeerkamers moest bezig houden, aan theebladen,\naan den kok en aan het middageten kon denken? Reeds als bruidegom was\nhij verrast geweest door de beslistheid, waarmede zij een reis in het\nbuitenland afgewezen en zich voor een oponthoud op het land verklaard\nhad, alsof zij er ook iets van wist, wat noodig was, en behalve aan\nde liefde nog aan iets anders denken kon! Dat had hem toenmaals\nverdroten, en ook nu ergerden hem dikwijls haar kleine zorgen en\ntobberijen. Maar hij zag, dat zij daaraan behoefte had; en daar hij\nhaar beminde, moest hij haar bewonderen, hoewel hij niet begreep,\nwaarom zij deze zorgen noodig had, waar hij toch slechts om lachen\nkon. Hij moest er om lachen zooals zij haar uit Moskou medegebrachte\nmeubels plaatste, dat zij haar en zijn kamer geheel nieuw stoffeerde,\ndat zij de gordijnen koos, dat zij eene kamer voor sommige gasten,\neene voor Dolly en eene voor haar nieuw dienstmeisje uitzocht, dat\nzij bij zijn ouden kok het eten bestelde en met Agasija Michailowna\nin eenige uiteenzettingen geraakte om haar uit de provisiekamer te\nverdringen. Hij zag, hoe de oude kok lachte, haar verbaasd aanstaarde\nen haar onervarene, onmogelijke bevelen aanhoorde; hij zag, hoe Agasija\nMichailowna, nadenkend, maar vriendelijk over de beschikkingen der\njonge meesteres in de provisiekamer het hoofd schudde; hij zag, dat\nhet haar bijzonder goed stond, als zij lachend en weenend bij hem kwam\nmet de klacht, dat het eene meisje, Mascha, zich aangewend had haar\nvoor een ongetrouwde dame te houden en haar als zoodanig betitelde,\nzoodat niemand haar wilde gehoorzamen. Alles kwam hem behoorlijk voor,\nmaar, wat vreemd was, hij dacht: zonder dat was het toch beter,\n\nHij had niet, zooals zij, het gevoel eener veranderde levenswijs. Had\nzij te huis een keer trek gehad in zuurkool, bitterkoekjes of bonbons,\ndan was die begeerte niet altijd te bevredigen geweest; nu kon zij\nvoor zich bestellen, wat zij wilde, kon geheele bergen bonbons koopen\nen geld uitgeven en de meelspijzen bestellen, waarvan zij hield. Zij\nwist zelf niet waarom, maar de huishouding boezemde haar in den\nhoogsten graad belangstelling in.\n\nEen andere ontgoocheling en een andere bekoorlijkheid waren voor\nLewin hun kleine kibbelarijen. Naar zijn voorstelling konden tusschen\nhem en zijn vrouw slechts teederheid, liefde en achting voorkomen,\nen toch hadden zij reeds dadelijk in de eerste dagen getwist; zij\nhad hem gezegd, dat hij haar niet beminde, maar slechts zich zelf,\nzij was begonnen te weenen en had de handen ineen geslagen. Deze\nhun eerste twist was daardoor ontstaan, dat Lewin zich bij een zeker\nvoorbereidend werk tot aanplanting een half uur langer had opgehouden,\ndan hij oorspronkelijk gewild had. Onderweg dacht hij slechts aan haar,\naan haar liefde, aan zijn geluk, en hoe nader hij bij haar kwam, des te\nsterker werd zijn teeder gevoel voor haar. Hij ijlde in de kamer naar\nhaar toe in dezelfde spanning als vroeger naar de Tscherbatzky\'s toen\nhij haar hand wilde vragen; maar plotseling ontving hem een donkere\nblik, dien hij tot hiertoe bij haar nog niet gekend had. Hij wilde\nhaar kussen, maar zij stiet hem terug.\n\n"Wat is er?"\n\n"Je amuseert je...." begon zij en trachtte in alle kalmte scherp te\nzijn. Maar nauwelijks had zij den mond geopend, of daaruit stroomde\neen geheele vloed van zinnelooze, jaloersche verwijten en alles,\nwat haar het laatste half uur, dat zij onbewegelijk aan het venster\nhad doorgebracht, gekweld had.\n\nNu kwam hij voor de eerste maal helder tot bewustzijn omtrent dat\ngevoel, waarover hij niet tot klaarheid had kunnen komen, toen hij\nhaar na het trouwen uit de kerk voerde; hij werd zich bewust, dat\nzij hem niet slechts zeer na stond, maar zoo na, dat hij niet wist\nwaar zij ophield zij te zijn en hij aanving hij te zijn; dat werd hem\nnu eerst door het kwellend gevoel hunner tweespalt recht duidelijk;\nhij gevoelde zich in het eerste oogenblik beleedigd, maar aanstonds\nbegreep hij, dat hij door haar niet beleedigd kon worden, daar zij\nhij zelf was. Het was hem als een mensch, die plotseling van achteren\neen sterken stoot voelt en zich toornig met het doel zich op den\nschuldige te wreken omkeert, maar dadelijk ontdekt, dat hij zich over\nniemand ergeren kan en de pijn moet verdragen, daar hij zich toevallig\nzelf gestooten heeft. Dit werd hij zich later niet weer zoo klaar\nbewust als deze eerste maal. Een natuurlijk gevoel in hem eischte,\ndat hij zich rechtvaardigde en haar aantoonde dat zij ongelijk had;\nmaar deed hij dat, dan zou hij haar nog meer opwinden en dan werd de\nkloof verbreed. Het was onaangenaam zulk een ongegronde beschuldiging\nop zich te laten zitten, maar zich rechtvaardigen en haar leed doen\nwas nog erger. Zij werden spoedig verzoend; zij zag zelf haar schuld\nin en werd deswege teederder jegens hem, en zoo ondervonden zij een\nnieuw, verdubbeld geluk hunner liefde.\n\nMaar dit verhinderde niet, dat zulke schermutselingen zich herhaalden\nen wel het meest bij onverwachte, nietige oorzaken; de reden was\nhoofdzakelijk daarin gelegen, dat de een niet wist wat voor den\nander gewichtig was en dat zij beiden in dezen geheelen eersten\ntijd meermalen slecht geluimd waren. Was de een in goede en de\nander in slechte luim, dan werd de vrede niet verstoord; zoodra\nechter beiden slecht geluimd waren, geraakten zij om onbegrijpelijk\nnietige redenen in botsing, zoodat zij somwijlen zelf niet wisten,\nwaarover zij eigenlijk gekrakeeld hadden. Waren beiden goed geluimd,\ndan verdubbelde zich alleszins hun levensvreugde. Maar toch was deze\neerste tijd voor beiden moeielijk. Dezen geheelen tijd gevoelden\nzij zich beiden aan een ketting gebonden, waaraan nu de een dan de\nander trok. Bovendien kwamen hun de wittebroodsweken, waaraan Lewin\novereenkomstig de traditie zulke groote verwachtingen gehecht had,\nvolstrekt niet als wittebroodsweken voor, maar zij bleven in beider\nherinnering de lastigste en beschamendste tijd van hun leven. Zij\nbeijverden zich door hun volgend leven alle onbehoorlijke dwalingen van\ndien ongezonden tijd, waarin zij zelden in normalen gemoedstoestand\nverkeerden, goed te maken. Eerst in de derde maand na hun terugkomst\nuit Moskou, waar zij zich een maand lang hadden opgehouden begon hun\nhuwelijksleven gelijkmatig daarheen te vloeien.\n\n\n\n\n\nXXXIII.\n\n\nZij waren te huis gekomen en genoten van hun eenzaamheid. Lewin zat aan\nzijn bureau te schrijven; Kitty was gezeten op een lederen rustbank,\ndie in het werkkamertje stond, zooals in den tijd van Lewins vader\nen grootvader; zij hield zich bezig met Engelsch borduurwerk en was\ngekleed in een violetkleurige japon, waarvan Lewin zooveel hield,\nomdat zij ze in de eerste dagen van hun huwelijk had gedragen. Terwijl\nhij nadacht en schreef, genoot hij van de tegenwoordigheid zijner\nvrouw; zijn werk over de hervorming van de agronomische toestanden in\nRusland was niet opgegeven; maar schenen ze hem vroeger, toen zijn\nleven treurig en somber was, ellendig, thans, te midden van zijn\nvol geluk, vond hij de bezwaren onbeduidend. Voorheen was de studie\nvoor hem het grootste heil; thans behoedde zij zijn leven voor een\nal te gelijkmatig genot. Terwijl hij zijn werk herlas, erkende Lewin\nmet genoegen, dat het waarde had, in weerwil van sommige overdreven\ndenkbeelden, en op nieuw het geheel van het vraagstuk overziende,\nwerden vele leemten en gapingen aangevuld. Een hoofdstuk, dat handelde\nover ongunstige omstandigheden, die den landbouw in Rusland drukten,\nwerd geheel herzien. Volgens hem was de armoede niet de eenige\noorzaak van het onevenredig grondbezit en der valsche oeconomische\nverhoudingen, maar vooral de ontijdige invoering van de Europeesche\nbeschaving, de spoorwegen en politieke geschriften, een overdreven\ncentralisatie, de ontwikkeling van weelde,--en bijgevolg het ontstaan\nvan nieuwe industrieele ondernemingen ten koste van den landbouw,--de\noverdreven uitbreiding van het crediet en der speculatie. Hij meende,\ndat de normale vergrooting van den rijkdom eens lands geenszins deze\nteekenen van uitwendige beschaving gedoogde zonder dat de landbouw\neen evenredige ontwikkeling had bereikt.\n\nTerwijl Lewin schreef, dacht Kitty aan zijn vreemde houding in den\nvooravond van hun vertrek van Moskou, toen de jonge prins Tscharsky\nhaar met weinig tact een beetje het hof maakte. "Hij is jaloersch,"\ndacht zij. "Mijn hemel, wat is hij verstandig en dwaas! Indien hij\neens wist, welk een indruk zij allen op mij maken! Juist als Peter de\nkok!" En zij wierp een eigenaardigen blik als eigenares op den forschen\nnek en hals van haar echtgenoot. "\'t Is jammer hem te storen, maar hij\nzal den tijd hebben om later te werken; ik wil zijn gezicht zien; zal\nhij voelen dat ik hem bekijk? Ik wil, dat hij zich omkeert...." En zij\nopende zeer wijd de oogen, als om meer kracht aan haar blik te geven.\n\n"Ja, zij trekken de beste sappen tot zich en geven een valschen schijn\nvan rijkdom," mompelde Lewin, terwijl hij de pen neerlegde en gevoelde,\ndat de blik zijner vrouw op hem was gevestigd. Hij keerde zich om:\n\n"Wat is het?" vroeg hij opstaande met een glimlach.\n\n"Hij heeft zich omgekeerd," dacht zij.--"Niets, ik wilde dat ge u\nzoudt omkeeren," en zij zag hem aan om te weten, of hij ontevreden was,\ndat zij hem gestoord had.\n\n"Wat is het goed met ons beiden te zijn! Voor mij ten minste," zeide\nhij en naderde haar, terwijl zijn gelaat straalde van geluk.\n\n"Ik bevind me hier zoo goed, dat ik volstrekt niet meer van hier zal\ngaan, vooral niet naar Moskou."\n\n"Waar dacht je aan?"\n\n"Ik! ik dacht.... Neen, neen, ga maar schrijven, laat je niet\naftrekken," antwoordde zij even pruilend den mond vertrekkend. "Kijk,\nik moet nu al deze knoopsgaten knippen."\n\nEn zij nam haar borduurschaartje.\n\n"Neen, zeg mij waar je aan denkt," hernam hij zich bij haar\nnederzettend en volgde de bewegingen van haar kleine schaar.\n\n"Waaraan ik dacht? Aan Moskou en aan u."\n\n"Wat heb ik gedaan om dat geluk te verdienen? Het is niet natuurlijk,"\nzeide hij haar de hand kussende.\n\n"En ik, hoe gelukkiger ik ben, hoe meer ik dat natuurlijk vind."\n\n"Hier is een haarlokje los," zeide hij, haar hoofd voorzichtig een\nweinig ter zijde draaiend.\n\n"Een haarlokje? Laat het maar zitten; wij houden ons met ernstige\nzaken bezig."\n\nMaar zij werden in hun ernstige zaken gestoord, en toen Kosma de\nthee kwam aankondigen, verwijderden zij zich snel van elkander als\nbetrapte schuldigen.\n\nToen hij alleen was gebleven, bergde Lewin zijn beschreven papier in\neen vloeiboek, dat zijn vrouw had gekocht, waschte toen zijn handen in\neen elegante waschkom, die ook door haar gekocht was, en, over zijn\ngedachten lachend, hief hij het hoofd op met een gevoel, dat geleek\nop wroeging. Zijn leven was te weelderig, te verbasterd. Het was een\nleven van genot, waarover hij zich een weinig beschaamd gevoelde.\n\n"Zulk een bestaan deugt niets," dacht hij. "\'t Zijn nu bijna drie\nmaanden dat ik aan \'t flaneeren ben. Vandaag heb ik mij voor de eerste\nmaal aan het werk gezet en nauwelijks ben ik begonnen, of ik heb het\nal weer neergelegd. Ik verzuim zelfs mijn gewone bezigheden, ik geef\nnergens meer acht op, ik voer volstrekt niets uit. Nu spijt het mij\nhaar te verlaten, en dan vrees ik, dat zij zich verveelt; ik, die nog\nwel dacht, dat het leven voor het huwelijk een ernstige beteekenis had\nen dat het eerst daarna een recht werkelijk leven zou worden! En zie,\nhet zijn bijna drie maanden dat ik mijn tijd doorbreng op een wijze,\ndie men wel leegloopen kan noemen. Dat kan niet voortduren. Het is\nhaar schuld niet en men kan haar het minste verwijt niet doen. Ik had\nmijn fermiteit, mijn gezag als man moeten toonen, want ik zou op die\nwijze voortgaande slechte gewoonten aannemen."\n\nEen ontevreden mensch verdedigt zich gemakkelijk met de schuld van zijn\nontevredenheid op een ander te werpen. Ook Lewin dacht met droefheid,\ndat, indien de oorzaak niet lag bij zijn vrouw (en haar kon hij niet\nbeschuldigen), ze gelegen was in haar opvoeding. "Dat mispunt van\neen Tscharsky, bij voorbeeld, hem had zij zelfs niet in het noodige\nrespect kunnen houden." En buiten haar kleine belangen der keuken\n(deze bezorgde zij zelf), van haar toilet en van haar borduurwerk,\nwas er niets, dat haar bezig hield. "Geen de minste sympathie voor\nmijn werkzaamheden, voor de bouwerij of voor de boeren, zelfs geen\nsmaak voor lectuur of muziek, en toch is zij een goede musicienne. Zij\ndoet volstrekt niets en is toch zeer voldaan."\n\nToen Lewin aldus oordeelde, begreep hij niet, dat zijn vrouw zich\nvoorbereidde voor een tijd van bezigheid, die haar zou verplichten\nalles te gelijk te zijn: vrouw, moeder, meesteres van het huis,\nvoedster, onderwijzeres; hij begreep niet, dat zij zich deze uren\nvan ledigheid en liefde veroorloofde, omdat een geheim instinct haar\nwees op de taak, die haar wachtte, terwijl zij langzamerhand haar\nnest gereed maakte voor de toekomst.\n\n\n\n\n\nXXXIV.\n\n\nSedert Karenin van vorstin Betsy en Oblonsky had vernomen, dat men van\nhem verlangde, dat hij zijn vrouw met rust zou laten en haar niet meer\nmet zijn tegenwoordigheid zou lastig vallen, zooals zij zelf wenschte,\ngevoelde hij zich zoo ongelukkig en verlaten, dat hij niet meer wist,\nhoe hij beslissen en wat hij doen zoude; hij gaf zich dus geheel over\nin de handen van hen, die zich met zooveel genoegen aan zijn belangen\nwijdden en gaf tot alles zijn toestemming.\n\nEerst toen Anna reeds het huis had verlaten en de Engelsche gouvernante\nhem vroeg, of zij alleen of met hem zou dineeren, werd hem zijn\ngeheele toestand duidelijk en was hij daarover zeer ontsteld. Hij\nvermocht geen samenhang te vinden tusschen datgene, wat nog zoo even\ngeweest was: zijn berusting, zijn liefde voor de zieke vrouw en voor\nhet vreemd kind, en tusschen datgene wat nu bestond; was dit, dat\nhij nu verlaten, beschimpt, uitgelachen, als overtollig beschouwd,\ndoor ieder veracht was, was dit het loon voor dat andere?\n\nDen eersten dag na het vertrek zijner vrouw nam hij ouder gewoonte de\nverzoekschriften aan, ontving den chef zijner kanselarij, ging naar\nde comitevergadering en ging des middags naar de eetzaal. Zonder\nzich rekenschap te geven, waarom hij het deed, spande hij in deze\ntwee dagen alle krachten in om zich zoo kalm en gelijkmatig mogelijk\nvoor te doen. Terwijl hij de vraag beantwoordde, hoe voortaan met alle\nvoorwerpen en de kamers van Anna te doen, gaf hij zich het voorkomen\nvan een man, dien het gebeurde niet onvoorbereid had getroffen;\nen bereikte zijn doel: Niemand zag aan hem een teeken van wanhoop.\n\nEvenwel, op den derden dag, toen Karnej hem een rekening van een\nmodemagazijn, die Anna vergeten had te betalen, overgaf, en daarbij\nmeldde, dat de boekhouder zelf daar was, liet Alexei Alexandrowitsch\nhem binnen komen.\n\n"Excuseer mij, excellentie, dat ik het waag u te storen. Maar als\nu beveelt, dat ik mij rechtstreeks tot haar excellentie zal wenden,\ngelief mij dan het adres op te geven."\n\nAlexei Alexandrowitsch dacht er over na, zooals het den boekhouder\ntoescheen, toen wendde hij zich af en ging aan de tafel zitten. Met\nhet hoofd op de handen geleund, zat hij zoo een poos en deed een\npaar maal een poging om te spreken, maar vermocht het niet. Karnej\nried de gewaarwordingen van zijn heer en verzocht den boekhouder een\nandermaal terug te komen. Zoo miste Karenin de kracht, de rol der\nkalmte en beradenheid tot het einde vol te houden. Hij liet het voor\nde deur wachtend rijtuig uitspannen, liet niemand meer bij zich toe\nen verscheen niet aan het diner.\n\nHij gevoelde zich niet meer in staat den aandrang van verachting\nen leedvermaak af te weren, waarvan hij ook duidelijke sporen op de\ngezichten van Karnej, van den boekhouder en van allen, die hij deze\ntwee dagen ontmoet had, bemerkte. Hij besefte, dat deze minachting\nniet was ontstaan, omdat hij slecht was, maar omdat hem een onteerend,\nafschuwelijk ongeluk had getroffen; zij werden onmeedoogend tegen\nhem, omdat zijn hart was gebroken; de eenige uitkomst was zijn wond te\nverbergen en instinctief had hij dezer dagen getracht dat te doen. Maar\nhij gevoelde zich tegen dezen ongelijken strijd niet meer opgewassen.\n\nZijn verslagenheid werd nog des te grooter, omdat hij geheel alleen\nstond in zijn leed. Hij was als wees opgegroeid, als een van twee\nbroeders. Zijn vader had hij niet gekend, zijn moeder stierf, toen\nhij tien jaar was. Het nagelaten vermogen was gering. Zijn oom, een\nhoog staatsbeambte en voormalig gunsteling des overleden keizers,\nliet hem opvoeden. Nadat hij het gymnasium en de hoogeschool met\nonderscheiding had doorloopen, maakte hij door den invloed van zijn\noom snel carriere en gaf zich sedert geheel aan de bureaucratische\neerzucht over. Noch op de school noch op de universiteit had hij\nvriendschappelijke betrekkingen aangeknoopt. Zijn broeder was voor\nhem zijn naaste vriend, maar deze bevond zich, in dienst van het\nministerie van buitenlandsche zaken, steeds in het buitenland, waar\nhij kort na Alexei Alexandrowitsch\'s bruiloft gestorven was.\n\nGedurende den tijd, dat Karenin gouverneur eener provincie was, bracht\neen tante van Anna, een rijke en aanzienlijke dame dezer provincie,\nhaar nicht met den gouverneur, die toen reeds niet jong meer was,\nte zamen en bracht hem tot zulk een verhouding tot haar, dat hij\nzich verklaren of de stad verlaten moest. Alexei Alexandrowitsch had\ndestijds lang gewankeld. Er spraken evenveel gronden tegen als voor\nzulk een stap, als de tante wenschte. Maar deze gaf hem door goede\nvrienden te kennen, dat hij Anna gecompromitteerd had en dat zijn\neer van hem eischte een aanzoek te doen. Hij deed dit en schonk zijn\nbruid en daarna zijn vrouw al het gevoel, waarvoor hij vatbaar was;\ndeze neiging, die hij Anna toedroeg, vervulde zijn geheele hart en\nverdrong daaruit de laatste behoefte aan hartelijke betrekkingen met\nandere menschen. En zoo had hij in den geheelen kring zijner bekenden\nniemand, die met hem in nauwe betrekking stond.\n\nHet meest was hij nog verbonden met zijn kanselarijchef en met zijn\nhuisdokter Nichael Wassilitsch; de kanselarijchef was een braaf,\nverstandig en hoogzedelijk mensch, hij was aan Karenin gehecht, maar\neen vijfjarige gemeenschappelijke dienstwerkzaamheid had voor alle\nhartelijke en intieme verklaringen tusschen hem een grens geplaatst.\n\nOok de dokter was hem persoonlijk genegen, maar zij waren beiden reeds\nlang tot de stilzwijgende erkentenis gekomen, dat zij beiden te zeer\nmet bezigheden waren overladen om voor iets anders tijd over te hebben.\n\nAan zijn vriendinnen en zelfs aan de eerste onder haar, gravin Lydia\nIwanowna, dacht Alexei Alexandrowitsch in het geheel niet. Alle\nvrouwen, juist omdat zij vrouwen waren, stieten hem af.\n\n\n\n\n\nXXXV.\n\nAlexei Alexandrowitsch had gravin Lydia Iwanowna vergeten, maar zij\nhem niet. In deze moeielijke oogenblikken zijner verlatenheid en\nvertwijfeling kwam zij tot hem en trad onaangediend zijn kabinet\nbinnen. Zij vond hem nog in dezelfde houding, met het hoofd op de\nhanden geleund.\n\n"J\'ai force la consigne," zeide zij, door ijver en haastige\nbeweging bijna buiten adem geraakt: "Ik heb alles gehoord. Alexei\nAlexandrowitsch! Mijn vriend!" ging zij voort en drukte zijn beide\nhanden, terwijl zij met de schoone dwepende oogen in de zijne staarde.\n\nAlexei Alexandrowitsch stond met gefronst voorhoofd op, bevrijdde\nzijn handen en schoof haar een stoel toe.\n\n"Verplicht, gravin! Overigens, ik ben zeer ongesteld," en zijn\nlippen beefden.\n\n"Mijn vriend!" hernam zij zonder haar oogen van hem af te wenden;\nplotseling trok zij haar wenkbrauwen op, zoodat zij op haar voorhoofd\neen driehoek vormden, haar onbevallig gelaat werd nog onbevalliger,\nmaar Karenin gevoelde, dat men hem beklaagde als een ziek lijdend kind,\nen dat had hij noodig. Hij greep haar hand en kuste ze.\n\n"Mijn vriend!" zeide zij met van aandoening haperende stem: "Ge moogt\nu niet zoo aan de droefheid overgeven. Uw leed is groot, maar ge moet\ntroost zoeken."\n\n"Ach, gravin, ik ben verslagen, ik ben als dood, ik ben geen mensch\nmeer!" zeide Karenin, terwijl hij haar hand losliet en haar in de met\ntranen gevulde oogen zag. "Mijn toestand is daarom zoo verschrikkelijk,\nomdat ik nergens hulp of steun kan zien."\n\n"O, ge zult dien steun vinden! Zie dien niet in mij, hoewel ik\nu verzoek aan mijn vriendschap te gelooven," sprak zij met een\nzucht. "Ons anker en steunpunt is de liefde, die Hij ons heeft\nnagelaten.--Zijn last is licht!" zeide zij met dat dwepend\nopwaartszien, dat hij vroeger niet kon verdragen. "Hij zal u\nsteunen. Hij zal u helpen!"\n\nIn deze woorden openbaarde zich een ontroering over eigen verheven\ngevoelens en een mystieke stemming, die zich sedert kort in Petersburg\ndeed gelden en die Karenin anders voor zeer overtollig hield; maar\nnu was het hem toch aangenaam ze te hooren.\n\n"Ja, u heeft gelijk! Ik ben zwak, ik ben vernietigd! Van alles heb\nik niets vermoed en ook nu begrijp ik niets."\n\n"Mijn vriend!" hernam Lydia Iwanowna.\n\n"Niet het verlies van hetgeen ik mis betreur ik, maar ik moet mij\nover den toestand, waarin ik mij bevind, voor de menschen schamen."\n\n"O, deze hebben niet de vrucht der vergeving in uw hart doen rijpen,"\nzeide Lydia, de oogen weer dweepachtig naar boven slaande, "maar Hij,\ndie in uw harte woont,--en daarom moogt ge u voor hen niet schamen."\n\n"Maar men moet alle bizonderheden kennen," hernam hij. "Des menschen\nkrachten hebben haar grenzen en deze heb ik bereikt. Heden moet ik den\ngeheelen dag hier in huis beschikkingen maken, die de gevolgen mijner\nnieuwe, eenzame verlatenheid zijn. De dienstboden, de gouvernante,\nde rekeningen.... Dit kleine vuur heeft mij zoo verbrand, dat ik tot\nniets meer in staat ben. Des middags.... Gisteren was ik bijna van\ntafel opgestaan.... Ik kon het niet uithouden, zooals mijn zoon mij\naanzag. Hij vroeg mij niet, wat dit alles beteekende, maar hij wilde\nvragen en ik kon zijn blik niet uithouden...."\n\nHij wilde ook van de rekening, die men hem voorgelegd had, melding\nmaken, maar zijn stem beefde en hij moest ophouden. Aan deze rekening\nvan haar hoeden en linten, op het blauwe papier, kon hij niet denken\nzonder schaamte en zonder medelijden met zich zelf.\n\n"Ik begrijp dat, mijn vriend," zeide de gravin. "Ik begrijp u\nvolkomen. Bij mij zal u wel niet veel troost en hulp vinden, maar ik\nben ook slechts gekomen om u te helpen, als ik het kan. Als ik u maar\nvan al deze kleine, voor u vernederende zorgen kon bevrijden! Ik zie\nhet reeds: het woord eener vrouw, de beschikkingen eener vrouw zijn\nhier noodig. Wil u mij dat overlaten?"\n\nAlexei Alexandrowitsch drukte haar zwijgend en dankbaar de hand.\n\n"Wij zullen ons te zamen met Serescha bezighouden. Ik ben wel in\npractische dingen niet zeer ervaren, maar ik zal \'t mij eigen maken,\nik wil uw huishoudster zijn. Dank mij niet, ik doe het om....\'\n\n"Ik moet u dankbaar zijn...."\n\n"Maar, mijn vriend, aan dat gevoel, waarvan ge zooeven spraakt,\nmoogt ge u niet overgeven. U mag zich niet schamen voor hetgeen\nde roem van een Christen zijn moet. Die zich zelf vernedert, zal\nverhoogd worden. En mij heeft u niets te danken. Hem slechts zijt\nge dank verschuldigd, bij Hem moet u troost en hulp zoeken. In Hem\nalleen is vrede, troost, redding en liefde te vinden!" zeide zij, hief\nhaar oogen hemelwaarts en, zooals Karenin aan haar zwijgen bemerkte,\nbegon zij te bidden.\n\nAlexei Alexandrowitsch was een gematigd geloovig man, voor wien\nde godsdienst vooral in politiek opzicht belang had, en de nieuwe\nrichting, die zich nieuwe uitleggingen en aanwijzingen veroorloofde,\nwas hem in beginsel onaangenaam, daar zij leidde tot verschillen\nen onderzoekingen van allerlei aard. Evenwel hoorde hij nu Lydia\nIwanowna\'s woorden met genoegen en sprak ze niet tegen.\n\n"Ik ben u zeer, zeer dankbaar voor uw woorden zoowel als voor uw\nwerken," zeide hij, toen hij zag, dat zij haar gebed geeindigd had.\n\nZij drukte hem nog eenmaal beide handen.\n\n"Nu wil ik aan het werk gaan," zeide zij lachend en wischte haar\ntranen af. "Ik ga naar Serescha en slechts in het uiterste geval zal\nik mij tot u wenden."\n\nGravin Lydia ging naar Serescha, en terwijl zij de wangen van den\nverschrikten knaap met haar tranen bevochtigde, zeide zij tot hem,\ndat zijn vader een heilige en zijn moeder gestorven was.\n\nGravin Lydia Iwanowna hield haar belofte. Zij nam inderdaad alle zorgen\nder nieuwe huishoudelijke inrichting op zich. Maar zij had ook niet\noverdreven, toen zij zeide, dat zij in practische dingen niet zeer\nervaren was. Bijna al haar verordeningen moesten veranderd worden,\ndaar zij onuitvoerbaar waren, en zij werden veranderd door Karnej,\nKarenins kamerdienaar, die onbemerkt het geheele huis regeerde en\nmet kalmte en omzichtigheid, terwijl hij zijn heer aankleedde, dezen\nalles mededeelde, wat hij noodig achtte. Maar de hulp der gravin was\ntoch van groote beteekenis; zij gaf Alexei Alexandrowitsch door het\nbewustzijn harer genegenheid en achting een zedelijken steun. Zij\nzelf vond troost in de gedachte hem tot het Christendom te bekeeren,\ndat wil zeggen, hem van een onverschillige en traag geloovige tot\neen warm en getrouw volgeling te maken van de nieuwe _reveil_, die\nin den laatsten tijd in Petersburg was ontstaan.\n\n\n\n\n\nXXXVI.\n\n\nGravin Lydia Iwanowna was als zeer jong, dweepziek meisje aan een\nrijk, aanzienlijk, goedhartig, maar zeer losbandig man van de wereld\nuitgehuwelijkt geworden. Maar reeds na twee maanden werd zij door haar\nechtgenoot verlaten. De overstroomende en sentimenteele betuigingen\nharer liefde had hij slechts met spot, zelfs met vijandschap\nbeantwoord, zoodat de menschen, die zijn goed hart kenden en tevens\nmeenden, dat de phantastische Fanny geen gebreken had, zich dat\nvolstrekt niet konden verklaren. Zij hadden zich niet laten scheiden,\nmaar haar man leefde niet met haar en bij elke ontmoeting bejegende\nhij haar steeds met bitteren spot.\n\nZij had reeds lang opgehouden op hem verliefd te zijn, maar zij had\nsedert niet opgehouden op iemand verliefd te wezen, somwijlen op meer\nte gelijk, op vrouwen en mannen en schier op allen, die zich door\niets uitstekends onderscheidden. Zij was verliefd op alle nieuwe\nprinsen en prinsessen van het keizerlijk huis, zij was verliefd\nop den metropoliet, op een vicaris en op een anderen geestelijke;\nzij was verliefd op een journalist, op een minister, op een dokter,\nop een Engelschen zendeling en eindelijk op Karenin. Maar al deze\ngroote liefde, die nu sterker dan zwakker was, verhinderde haar niet\nin de uitgestrektste en gecompliceerdste betrekkingen tot het hof en\nde gezelschapswereld te staan.\n\nNa het ongeluk, dat Karenin had getroffen, nam zij hem onder\nhaar bizondere bescherming en nadat zij zijn geheele huis had\ningericht, bemerkte zij, dat al haar vroegere en al haar overige\nliefde niet de rechte was geweest, maar dat zij slechts en alleen\nnu werkelijk op Karenin verliefd was. Terwijl zij haar gevoel\nontleedde en met het vroegere vergeleek, werd het haar duidelijk,\ndat zij op Kommissarow volstrekt niet verliefd zou zijn geworden,\nals hij het leven des keizers niet gered had, en niet op Ristitsch,\nals het Slavische vraagstuk er niet geweest was, dat zij echter\nKarenin om zijn zelfs wil lief had uithoofde van zijn verheven door\nanderen niet gewaardeerde beginselen, uithoofde van den lieven toon\nzijner stem met de lange klemtonen, uithoofde van zijn matten blik,\nuithoofde van zijn karakter en van zijn witte handen met gezwollen\naderen. Zij was niet slechts verheugd als zij hem ontmoette, maar\nzij bespiedde ook den indruk, dien zij op hem maakte. Zij trachtte\nhem niet slechts met haar woorden te bevallen, maar met haar geheele\npersoonlijkheid. Om zijnentwil maakte zij nu meer werk van haar toilet,\ndan ooit te voren. Zij bloosde, als hij in de kamer kwam, zij kon ook\neen lachje van genoegen niet weerhouden als hij haar iets aangenaams\nzeide. Zij betrapte zich zelfs op de gedachte, hoe het wel zijn zou,\nals zij niet gehuwd en hij vrij was.\n\nReeds sedert eenigen tijd verkeerde Lydia Iwanowna in de sterkste\nspanning. Zij had vernomen, dat Anna en Wronsky naar Petersburg waren\nteruggekeerd. Alexei Alexandrowitsch moest tegen een ontmoeting met\nhen beschermd worden, hij moest zelfs van hun nabijheid geen kennis\ndragen, omdat hem dit slechts kwellen zoude, hij mocht niet weten, dat\ndeze verschrikkelijke vrouw weer in de stad was en hij elk oogenblik\ntegenover haar staan konde.\n\nLydia liet door haar kennissen uitvorschen, met welk doel die\nafschuwelijke menschen (zooals zij Anna en Wronsky noemde) teruggekeerd\nwaren. De jonge adjudant, een vriend van Wronsky, die door haar\ncarriere hoopte te maken en door wien zij haar inlichtingen ontving,\nbracht haar de geruststellende tijding, dat zij hun bemoeiingen,\nwaarvoor zij waren overgekomen, reeds ten einde gebracht hadden en\nden volgenden dag weer zouden afreizen. Lydia Iwanowna had zich bijna\nal gerust gesteld, toen men haar den volgenden morgen een briefje\noverbracht, in welks schrift zij dadelijk Anna Karenina\'s hand\nherkende. Het couvert bestond uit papier, zoo dik als boomschors,\nop welk geel papier zich een reusachtig monogram bevond en waaruit\neen aangename geur haar tegenkwam.\n\n"Wie heeft dat gebracht?"\n\n"Een commissionnair uit een hotel."\n\nGravin Lydia Iwanowna vermocht zich nauwelijks neder te zetten om\nden brief te lezen. Door de sterke gemoedsbeweging kreeg zij een\naanval van kortademigheid, waaraan zij somwijlen leed. Eindelijk,\nnadat zij wat kalmer was geworden, las zij het volgende:\n\n"Madame la comtesse! De Christelijke gevoelens, die uw hart vervullen,\ngeven mij den moed aan u te schrijven. Ik gevoel mij ongelukkig\ndoor de scheiding van mijn zoon. Ik smeek u om de toestemming hem\nnog eenmaal voor mijn vertrek te zien. Vergeef mij, dat ik u aan\nmij herinner. Ik wend mij tot u en niet tot Alexei Alexandrowitsch,\nomdat ik dezen edelmoedigen man niet door de herinnering aan mij\nmag laten lijden. Daar ik uw vriendschap voor hem ken, zal u mij\nbegrijpen. Zend Serescha bij mij, of zal ik op een bepaald uur bij u\naan huis komen? Anders verzoek ik u mij te doen weten, wanneer en waar\nik hem ontmoeten kan. Ik hoop, dat mij dit niet geweigerd zal worden,\ndaar ik de edelmoedigheid ken van hem, van wien dit afhangt. U kan zich\nniet voorstellen, hoe ik door verlangen word verteerd en daarom kan\nu zich ook niet voorstellen, hoe dankbaar ik zijn zal voor de hulp,\ndie u mij zal verleenen. Anna."\n\nAlles in dezen brief verstoorde de gravin: de inhoud, het aanroeren van\nKarenins edelmoedigheid en vooral de, naar haar meening, te vrije toon.\n\n"Zeg, dat er geen antwoord is," zeide zij tot den bediende, opende\ndadelijk haar schrijfportefeuille en schreef aan Karenin, dat zij\nbepaald hoopte hem om een uur bij de felicitatie op het slot te\nontmoeten.\n\n"Ik moet met u over een gewichtige en treurige zaak spreken;\nwaar? Zullen we daar de plaats bepalen? Het beste zou zijn bij mij aan\nhuis, waar ik de thee voor u zal gereed hebben. Maar het is volstrekt\nnoodig. Hij legt het kruis op, maar Hij geeft ook de kracht om het\nte dragen," voegde zij er bij om hem een weinig voor te bereiden.\n\nDe gravin schreef gewoonlijk elken dag twee of drie briefjes aan\nAlexei Alexandrowitsch. Zij hield van deze wijze van mededeeling,\ndaar zich hierin iets geheimzinnigs met elegance verbond, wat anders\nin haar persoonlijke relatien geheel ontbrak.\n\n\n\n\n\nXXXVII.\n\n\nDe receptie op het slot was voorbij. De vertrekkenden, die elkander\nontmoetten, spraken over het nieuws van den dag, over de laatst\nverleende orden en onderscheidingen en over de verplaatsingen onder\nde hoogere beambten.\n\nAlexei Alexandrowitsch zag verstrooid onder de menigte rond en ging\nnaar de deur, in welker nabijheid hij de gravin hoopte te ontmoeten.\n\n"Wat zijn zij allen sterk en gezond," dacht hij, terwijl zijn blik viel\nop een forschen kamerheer met zorgvuldig onderhouden baard en op den\nrooden hals van een in uniform gepersten vorst, dien hij voorbijging.\n\nLangzaam voorbijgaande groette hij met de hem eigen waardigheid en\nafgemat uitzicht deze beide heeren, die juist van hem spraken, en\nzocht met de oogen Lydia Iwanowna.\n\n"Ah, Alexei Alexandrowitsch!" sprak een oud heer in een met\ngoud overladen uniform, terwijl hij boosaardig met de oogen\npinkte en een koele buiging maakte. "Ik heb u nog in het geheel\nniet gefeliciteerd!" en wees daarbij op het nieuwe lint der\nAlexander-Newsky-orde.\n\n"Ik dank u," antwoordde Karenin.\n\n"Wat is dat vandaag een heerlijke dag," zeide de staatsman, den\nklemtoon op het woord _heerlijk_ leggend.\n\nDat allen hem uitlachten, wist Karenin; maar hij had van hen ook\nniets anders dan vijandschap verwacht en was daaraan gewoon.\n\nEindelijk zag hij de scherp uitstekende schouders van gravin Lydia,\ndie juist de deur uitkwam en met haar schoone, heldere oogen hem\nzocht. Hij lachte even en ging haar te gemoet.\n\nOnder de spitsroeden van al de spottende blikken rondom hem gevoelde\nhij zich natuurlijk door haar verliefden blik aangetrokken, gelijk\neen plant door de zon.\n\n"Ik feliciteer u," zeide ook zij op het lint wijzend.\n\nHij trok met de schouders en sloot de oogen, als wilde hij zeggen,\ndat dit hem geen blijdschap meer kon geven. Maar de gravin wist zeer\ngoed, dat dit een van die dingen was, die hem de grootste blijdschap\ngaven, hoewel hij dit niet wilde erkennen.\n\n"Hoe gaat het met onzen engel?" vroeg de gravin. Zij bedoelde Serescha.\n\n"Ik kan helaas niet zeggen, dat ik zeer over hem tevreden ben,"\nantwoordde Karenin met opgetrokken wenkbrauwen. "Ook Sitnikow is over\nhem ontevreden," (Sitnikow was een paedagoog, wien sedert eenigen\ntijd Serescha\'s wereldsche opvoeding was toevertrouwd.) "Zoo als ik\nu reeds eenmaal gezegd heb, heeft hij geen begrip van de hoofdvragen,\ndie de ziel van ieder mensch, vooral van een kind toch belang moeten\ninboezemen...." en Alexei Alexandrowitsch ontwikkelde verder zijn\ngedachten over kinderopvoeding, het eenige onderwerp, dat hem buiten\nzijn ambtsbezigheden interesseerde.\n\nNadat Karenin met behulp van gravin Lydia aan het leven en den arbeid\nwas teruggegeven, had hij het als zijn eersten plicht beschouwd zich\nmet de opvoeding van zijn zoon bezig te houden. Vroeger had hij zich\nnimmer daarover bekommerd, maar nu wijdde hij een deel van zijn tijd\ngeheel aan de theorie dezer zaak. Eerst nadat hij een geheele rij\nboeken over anthropologie, paedagogiek en dialectiek had gelezen,\nvormde hij een opvoedingsplan en, terwijl hij den besten Petersburger\npaedagoog tot uitvoering van hetzelve uitnoodigde, zette hij zich\nmet hem aan het werk. En deze zaak hield hem nu gedurig bezig.\n\n"Ja, maar het hart! Ik vind in hem het hart zijns vaders weder, en\nmet zulk een hart kan het kind niet verkeerd zijn," antwoordde de\ngravin met emphase.\n\n"Nu, wij zullen zien.... Ik doe mijn plicht, en dat is alles, wat\nmen doen kan."\n\n"Zult ge bij mij komen?" vroeg de gravin na een oogenblik gezwegen\nte hebben. "Wij moeten over een voor u treurige zaak spreken. Ik\nzou alles willen doen om u treurige herinneringen te besparen, maar\nanderen denken anders. Ik heb namelijk van _haar_ een brief ontvangen,\n_zij_ is hier in Petersburg."\n\nBij het noemen zijner vrouw geraakte Karenins gelaat in een starre\nonbewegelijkheid, het drukte zijn volkomen radeloosheid in deze\nzaak uit.\n\n"Dat heb ik verwacht," mompelde hij.\n\nGravin Lydia Iwanowna zag hem met een bewonderende uitdrukking aan,\nen tranen van verrukking over zooveel zielegrootheid vulden haar oogen.\n\n\n\n\n\nXXXVIII.\n\n\nToen Alexei Alexandrowitsch het kleine, met donkere stof bekleede en\nmet oud porselein versierde boudoir der gravin binnen trad, was de\ngastvrouw er nog niet. Zij was nog bezig zich te kleeden.\n\nOver het tafelkleed lag een ander kleedje en hierop stond een\nChineesch theeservies en een zilveren theepot. Alexei Alexandrowitsch\nbeschouwde vluchtig de tallooze, hem meest bekende portretten, die\nde kamer versierden, en terwijl hij zich aan tafel zette, opende hij\nhet evangelie, dat er op lag. Het ruischen van een zijden kleed trok\nhem toen echter spoedig weer daarvan af.\n\n"Ziezoo, nu zullen wij eens rustig gaan zitten," sprak zij en schoof\nzich met een tevreden lachend gezicht tusschen tafel en sopha. "En\ndan willen we bij onze thee daarover spreken."\n\nNa eenige voorbereidende woorden gaf zij zuchtend en blozend den\nbrief over, dien zij ontvangen had. Nadat hij dien gelezen had,\nzweeg hij een lange poos.\n\n"Mij dunkt, ik heb het recht niet het haar af te slaan," zeide hij,\nen hief schuchter zijn oogen tot de hare op....\n\n"Mijn vriend! Gij ziet nergens iets kwaads in."\n\n"Integendeel! Ik zie overal het kwaad, maar of het recht is...."\n\nIn zijn gelaat was aarzeling en twijfel en te gelijk de hoop op een\ngoeden raad te lezen.\n\n"Neen," viel gravin Lydia hem in de rede: "Alles heeft zijn\ngrenzen. Ik begrijp wel, dat men zedeloos zijn kan," zeide zij,\nmaar sprak geen waarheid, want zij kon eigenlijk niet begrijpen,\nwat een vrouw tot zedeloosheid kon voeren; "maar ik begrijp niet,\ndat men wreed zijn moet, en tegen wien? Tegen u! Waarom moet zij in\ndezelfde stad vertoeven, waar gij zijt? Neen, men moet leeren zoolang\nmen leeft. En ik heb uw zedelijke grootheid en de verachtelijkheid\ndezer vrouw leeren inzien. Vergeef mij ..."\n\n"Maar wie mag een steen op haar werpen?" zeide Karenin met een zwakke\ntegenkanting. "Ik heb alles vergeven en mag haar dus ook niet berooven\nvan datgene, wat een behoefte harer liefde, harer liefde voor haar\nzoon is...."\n\n"Is dat werkelijk liefde, mijn vriend? Oprechte liefde? Veronderstellen\nwe, ge hebt vergeven, vergeeft nog;--maar hebben we dan ook een recht\nop de ziel van dezen engel? Hij houdt haar voor dood. Hij bidt voor\nhaar; hij bidt tot God, dat Hij haar de zonden vergeve.... En dat is\nbeter zoo! Wat zal hij anders in het vervolg denken?"\n\n"Daar heb ik niet aan gedacht," antwoordde Karenin blijkbaar zwichtend.\n\nGravin Lydia bedekte het gelaat met de handen en zweeg een oogenblik.\n\n"Als gij mij om raad vraagt, dan raad ik u, het niet te doen. Zie\nik niet, hoe u lijdt? Hoe uw wonden zich weer zullen openen? Maar\nveronderstellen wij, ge liet het toe, ge dacht als altijd het minst\naan u zelf. Waartoe zou het dan leiden? Tot nieuwe smart uwerzijds en\ntot kwelling voor het kind! Zij moest het zelf niet wenschen. Neen,\nzonder aarzelen raad ik u, gedoog het niet en sta mij toe, dat ik\naan haar schrijf."\n\nEn Karenin gaf toe en gravin Lydia schreef den volgenden brief in\nhet Fransch:\n\n"Genadige vrouwe! Een herinnering aan u kan voor uw zoon zijnerzijds\ntot vragen leiden, waarop men hem geen antwoord vermag te geven zonder\nin het hart van het kind een veroordeeling te verwekken van haar,\ndie in zijn voorstelling een heilige moest blijven, en daarom verzoek\nik u deze afwijzing in den zin der Christelijke leer op te nemen. Ik\nbid den Almachtige om genade voor u. Gravin Lydia."\n\nDoor dezen brief werd het doel bereikt, dat de gravin daarmede\nbeoogde. Hij beleedigde Anna tot in het diepst harer ziel.\n\n\n\n\n\n\nXXXIX.\n\n\n"Nu, hoe is het, Kapitonitsch?" vroeg Serescha, die juist van een\nwandeling terug kwam, met blozende wangen en vergenoegd tot den portier\nopziende, terwijl hij zijn overjasje den langen man toereikte, die\nmet een vriendelijken lach op den kleinen man nederzag. "Is de beambte\nmet den verbonden arm er weer geweest? Heeft papa hem ontvangen?"\n\n"Ja, hij heeft hem ontvangen. Toen de kanselarijchef heenging, heb\nik hem dadelijk aangediend," antwoordde de portier, terwijl hij den\njas aannam.\n\n"Serescha!" riep de huisonderwijzer, die in de deur was blijven staan,\n"help u zelf!"\n\nMaar Serescha, ofschoon hij de zwakke stem van zijn gouverneur wel\ngehoord had, stoorde zich daaraan niet. Hij bleef voor den portier\nstaan, hield zich met eene hand aan diens bandelier vast en keek hem\nin het gezicht.\n\n"Nu, en heeft papa iets voor hem gedaan?"\n\nDe portier knikte bevestigend.\n\nSerescha en de portier stelden veel belang in den verbonden beambte,\ndie er al zevenmaal geweest was om Karenin iets te verzoeken. Serescha\nhad hem eens in den gang aangetroffen en gehoord, hoe hij den portier\nsmeekte hem toegang te verschaffen, daar hij anders met zijn kinderen\nellendig moest omkomen. Sedert en vooral nadat hij hem later nog\neenmaal ontmoet had, stelde Serescha veel belang in hem.\n\n"Was hij heel blijde?" vroeg hij verder.\n\n"Zou hij niet? Hij danste bijna, toen hij heenging."\n\n"Is er al wat voor mij gebracht?" vroeg hij verder.\n\nHet was de dag voor zijn verjaardag.\n\n"Nu, jonge heer," antwoordde de portier fluisterend en schudde het\nhoofd: "Iets van de gravin."\n\n"Wat je zegt! Waar?"\n\n"Karnej heeft het aan papa gebracht. Het zal wel wat moois zijn."\n\n"Hoe groot? Zoo?"\n\n"Een beetje kleiner, maar iets moois."\n\n"Een boek?"\n\n"Neen iets anders. Ga nu, ga nu! Wassili Lukitsch roept u!" vermaande\nde portier, die de weer terugkeerende schreden van den onderwijzer\nhoorde, en terwijl hij behoedzaam de kleine handen van zijn bandelier\nlosmaakte, wees hij met het hoofd naar Lukitsch.\n\n"Dadelijk, Wassili Lukitsch!" riep Serescha met den vroolijken,\nhartelijken lach, waardoor Wassili Lukitsch steeds overwonnen werd.\n\nSerescha was te vergenoegd, te gelukkig om zijn vriend, den portier,\nniet de algemeene familievreugde mede te deelen, waarmede hem op zijn\nwandeling de kleine nicht van gravin Lydia had bekend gemaakt. Het\nscheen Serescha heden een dag te wezen, waarop de geheele wereld\nvergenoegd moest zijn.\n\n"Weet je het nieuws al? Papa heeft de Alexander-Newsky gekregen."\n\n"Zou ik dat niet weten? Er zijn er al velen gekomen om te\nfeliciteeren."\n\n"Zoo? En is papa er blij mede?"\n\n"Zou hij over de genade van den Czaar niet blijde zijn? Hij heeft\nhet derhalve verdiend," zeide hij ernstig en gestreng.\n\nSerescha staarde nadenkend in het gelaat van den portier, dat hem tot\nin de kleinste bizonderheden bekend was, vooral op zijn onderkin,\ndie van onder de punten van zijn baard nederhing en die hij maar\nalleen kende, daar hij ze altijd van onderen beschouwde.\n\n"Nu, en je dochter, is het al lang, dat ze bij je was?"\n\nZijn dochter was een balletdanseres.\n\n"Die kan immers niet alle dagen komen! Die moet leeren en krijgt les,\nen u moet ook leeren, jonge heer! Ga nu heen."\n\nToen Serescha de leerkamer binnentrad, deelde hij in plaats van aan\nzijn opgegeven werk te gaan, zijn onderwijzer zijn vermoeden mede\nomtrent datgene, wat men hem gebracht had.\n\n"Zou het een machine zijn? Wat dunkt u?" vroeg hij.\n\nMaar Wassili Lukitsch dacht er slechts alleen aan, dat Serescha zijn\nlessen nog niet geleerd had voor den onderwijzer, die om twee uur\nkomen zou.\n\n"Neen, zeg mij maar een ding, Wassili Lukitsch," vroeg Serescha\nplotseling, toen hij reeds aan de schrijftafel zat en zijn grammatica\nin de hand hield: "Is er nog iets beters dan de Alexander-Newsky-orde?"\n\nWassili Lukitsch antwoordde, dat de Wladimir nog beter was dan de\nAlexander-Newsky.\n\n"En welke is dan nog beter?"\n\n"De hoogste is de Andrej Perwoswantjii."\n\n"En nog hooger dan Andrej ...?"\n\n"Dat weet ik niet."\n\n"Wat? weet u dat niet?" En Serescha leunde met het hoofd op de handen\nen verdiepte zich in gedachten. Deze waren zeer bont en verward. Hij\ndacht er aan, hoe zijn vader plotseling ook de Wladimir en Andrej kon\nbekomen hebben en hoe hij dan dientengevolge heden bij het onderwijs\ntoegevend zou zijn; hoe hij, als hij groot was, al deze orden zou\nbekomen en ook diegene, die nog hooger dan de Andrej was. Men behoefde\ner maar aan te denken, dan zou men ze dadelijk verkrijgen. En zij\nzouden nog hoogere uitdenken, en ook die zou hij dadelijk verdienen.\n\nOnder zulke gedachten ging de tijd voorbij, en toen de onderwijzer\nkwam, was de opgegeven taak nog niet afgemaakt, en de onderwijzer was\nniet slechts ontevreden, maar zeer bekommerd. Dit roerde Serescha;\nhij gevoelde zich niet schuldig, omdat hij zijn werk niet afgemaakt\nhad, want met alle inspanning had hij dit toch niet kunnen doen;\nmaar het bedroefd uitzicht van den onderwijzer deed hem leed en hij\nwilde hem troosten.\n\nHij koos een oogenblik, dat de onderwijzer zwijgend in zijn boek zag.\n\n"Michael Iwanowitsch, wanneer is u jarig?" vroeg hij onverwacht.\n\n"Je deedt beter de gedachten bij het werk te hebben; buitendien hebben\nverjaardagen volstrekt geen beteekenis voor een verstandig wezen. Een\nverjaardag is juist een dag als de andere."\n\nSerescha keek hem opmerkzaam aan, hij zag zijn schralen, kleinen baard,\nzijn bril, die op den neus was afgezakt, en verviel zoo in gedachten,\ndat hij niets begreep van al wat zijn onderwijzer hem uitlegde. Hij\nbesefte, dat hij niet zoo gesproken had, als hij werkelijk dacht,\ndit bespeurde hij aan den toon, waarop hij gesproken had. "Waarom,"\ndacht hij, "hebben zij allen afgesproken altijd op dezelfde manier\nhet vervelendste en onnoodigste te zeggen? Waarom houdt hij niet van\nmij?" vroeg hij treurig zich zelf, en wist daarvoor geen antwoord\nte vinden.\n\nOp dezen onderwijzer volgde een uur onderwijs bij zijn vader. Tot deze\nkwam, zat Serescha aan de schooltafel, speelde met zijn pennemes en\ndacht aan zijn moeder. Het hoorde tot zijne lievelingsbezigheden op\nzijn wandelingen te zoeken naar zijn moeder. Hij geloofde niet aan\nhaar dood, ofschoon Lydia Iwanowna het hem gezegd en zijn vader het\nbevestigd had. Ja, hij zocht haar zelfs tijdens men hem gezegd had,\ndat zij gestorven was, reeds dadelijk bij zijn eerste wandeling. Elke\nvlugge, gracieuse dame met donker haar hield hij voor zijn moeder. Zag\nhij er zulk eene, dan verhief zich in zijn hart een verborgen gevoel\nvan teederheid en tranen vulden zijn oogen. Hij verwachtte, dat zij\nhem dadelijk naderen, haar sluier terugslaan en hem haar gelaat toonen\nzoude; zij zou lachen, hem omhelzen, hij zou den welriekenden geur,\ndie haar omgaf, herkennen, haar zachte handen voelen en weenen van\nblijdschap.\n\nSedert eenigen tijd zocht en verwachtte hij haar als iets\ngeheimzinnigs, omdat hij eens toevallig van de kindermeid gehoord had,\ndat zij niet gestorven was, en dat Lydia Iwanowna en zijn vader hem\ndit zoo gezegd hadden, omdat hij haar als dood moest beschouwen, dewijl\nzij slecht geweest was, hetwelk hij, omdat hij haar liefhad, volstrekt\nniet geloofde. Heden had hij een dame met een lila sluier gezien; zijn\nhart had geklopt, en hij verwachtte, dat zij het zou blijken te zijn;\nhij volgde haar met de oogen, zoolang zij op het trottoir nader kwam;\nmaar dicht voor hem was zij in een zijstraat verdwenen. Heden gevoelde\nhij sterker dan ooit een aandrang van liefde en teederheid voor haar,\nen geheel daarin verzonken, staarde hij aan haar alleen denkend met\nschitterende oogen voor zich uit en versneed met zijn pennemes den\ngeheelen kant van den bank.\n\n"Papa komt!" waarschuwde Wassili Lukitsch.\n\nSerescha sprong op, ging zijn vader te gemoet, kuste zijn hand en keek\nhem opmerkzaam aan om bij hem de kenteekenen van blijdschap over de\nontvangen orde te ontdekken.\n\n"Nu, was het een aangename wandeling?" vroeg Alexei Alexandrowitsch,\nzette zich in zijn stoel en sloeg het boek open. Hoewel hij tot\nSerescha gezegd had, dat ieder Christen de geheele Heilige Schrift\nvan buiten moest kennen, zag hij zelf toch, wat het Oude Testament\nbetrof, dikwijls in het boek, en Serescha had dit zeer goed opgemerkt.\n\n"Ja, papa, wij hebben een mooie wandeling gedaan," antwoordde Serescha\nen ging op den rand van den stoel zitten en begon met dezen heen en\nweder te wiegelen, hetgeen hem verboden was. "Ik heb Nadenka gezien\n(dit was het nichtje van gravin Lydia Iwanowna). Zij heeft mij verteld,\ndat u een nieuwe ster heeft gekregen. Is u daar blij om, papa?"\n\n"Ten eerste, verzoek ik je niet zoo te schommelen," vermaande\nAlexei Alexandrowitsch; "en ten tweede moet ons niet de belooning,\nmaar het werk het meest genoegen geven. Ik wensch, dat gij dat goed\nbegrijpt. Indien ge slechts wilt werken en leeren om beloond te worden,\ndan zal het werk je zwaar vallen, maar als je werken wilt uit liefde\nvoor het werk, dan zal je de belooning daarvoor niet ontbreken."\n\nSerescha\'s oogen, die zooeven nog blonken van teederheid en\nblijmoedigheid, verloren hun glans en werden nedergeslagen voor den\nblik zijns vaders. Dat was de hem lang bekende toon, waarop deze steeds\ntot hem sprak, alsof hij ze tot een jongen der verbeelding richtte,\nzooals men ze wel in de boeken vindt en op wie Serescha toch volstrekt\nniet geleek. En Serescha trachtte in de tegenwoordigheid zijns vaders\ndien knaap uit het boek voor te stellen.\n\n"Ik hoop, dat je mij hebt verstaan?"\n\n"Ja, papa," antwoordde Serescha, ook nu dien knaap der verbeelding\nvoorstellend.\n\nDe les bestond in het vanbuitenleeren van eenige bijbelplaatsen en\nin het vertellen der scheppingsgeschiedenis van Mozes. De teksten\nkende Serescha tamelijk goed, maar terwijl hij ze opzegde, viel zijn\noog op het voorhoofdsbeen zijns vaders, dat van de wenkbrauwen zoo\nsteil opsteeg; hierdoor kwam hij in de war en in plaats van het slot\nvan een vers zeide hij het begin van een ander op. Dit woog bij den\nvader zwaar, omdat daaruit bleek, dat Serescha zelf niet verstond\nwat hij zeide.\n\nHij fronste het voorhoofd en begon weer met dezelfde verklaring, die\nSerescha al zoo dikwijls gehoord had en toch niet bevatten kon. Toen\nging de vader tot de bijbelsche geschiedenis over. Serescha vertelde\nvrij goed, maar als hij de oorzaken van sommige omstandigheden zou\nopgeven, wist hij niets, hoewel hij wegens deze zelfde zaak reeds\neenmaal gestraft was geworden. Van de patriarchen voor den zondvloed\nkende hij er maar een, namelijk Henoch, die levend in den hemel werd\nopgenomen. Vroeger had hij ook die namen van alle andere geweten,\nmaar nu had hij ze, door belangstelling in Henoch en zijn hemelvaart,\nalle vergeten; deze Henoch was zijn lieveling in het geheele Oude\nTestament en aan zijn opvaren ten hemel knoopte zich een geheele rij\nvoorstellingen vast, waaraan hij zich ook nu overgaf, terwijl hij\nmet strakken blik op den horlogeketting zijns vaders staarde.\n\nAan den dood, waarvan men hem zoo dikwijls gesproken had, geloofde\nhij volstrekt niet. Hij kon het zich niet voorstellen, dat geliefde\nmenschen sterven kunnen en nog minder hij zelf. Men had hem gezegd:\nalle menschen moeten sterven; hij vroeg er menschen naar, in wie hij\ngroot vertrouwen stelde, en zij bevestigden het. Maar Henoch was toch\nniet gestorven, derhalve stierven toch niet allen; en waarom zou niet\nieder zich voor God zoo verdienstelijk kunnen maken, dat hij levend\nin den hemel werd opgenomen. De slechte menschen, dat wil zeggen\nmenschen, die niet veel van Serescha hielden, die mochten sterven,\nmaar de goede konden allen worden zooals Henoch.\n\n"Nu? Wie waren de patriarchen?"\n\n"Henoch, Enos...."\n\n"Dat heb je al eens gezegd. Dat is verkeerd, Serescha. Als je u\ngeen moeite geeft om datgene te weten, wat voor ieder Christen het\nnoodigste is, wat kan dan nog waarde voor je hebben?" zeide de vader\nen stond op. "Ik ben niet over je tevreden, en Peter Ignatitsch (dat\nwas de vorige onderwijzer) is ook ontevreden over je.... Ik zal je\nmoeten straffen."\n\nDe vader en de onderwijzer waren beide over Serescha ontevreden, en\ninderdaad leerde hij slecht. En toch kon men niet zeggen, dat hij\nslecht begaafd was; integendeel, hij had meer begaafdheid dan die\nknapen, op wie de onderwijzer hem als voorbeelden wees. Volgens de\nmeening des vaders ontbrak het hem aan lust datgene te leeren, wat men\nvan hem vorderde; maar in werkelijkheid kon hij het niet leeren, omdat\nzijn hart andere eischen deed gelden, dan zijn vader en leermeester\nvorderden; en zoo voerde hij een strijd tegen zijn opvoeders. Hij was\nnegen jaren oud, hij was een kind, maar zijn hart kende hij toch;\nhij beschermde het, en zonder den sleutel der liefde liet hij er\nniemand binnen. Zijn opvoeders klaagden, dat hij geen lust tot leeren\nhad, en zijn hart dorstte naar kennis. Hij leerde bij Kapitonitsch,\nbij de kindermeid, bij Nadenka, bij Wassili Lukitsch, maar niet bij\nzijn onderwijzers. Het water, dat de vader en de onderwijzers op hun\nschepraderen verwachtten, was reeds te voren doorgeloopen en had op\neen andere plaats zijn kracht uitgeoefend.\n\nDe vader strafte Serescha daarmede, dat hij hem niet toestond Nadenka\nte bezoeken. Maar deze straf bleek een geluk te zijn. Wassili Lukitsch\nwas in een goede luim en leerde hem, hoe men windmolens kan maken. De\ngeheele avond verliep aangenaam onder bezigheid en droomerijen, of\nmen niet zulke molens zou kunnen maken, waarop men kon gaan zitten\nom dan de roeden met de hand vast te houden of zich daaraan vast\nte binden en zich mede te laten ronddraaien. Aan zijn moeder had\nhij den geheelen avond niet gedacht, maar toen hij in zijn bed lag,\nherinnerde hij zich haar plotseling en bad met zijn eigen woorden,\ndat zij morgen, als hij jarig was, mocht ophouden zich te verbergen\nen weer bij hem mocht komen.\n\n"Wassili Lukitsch, weet u, wat ik nog meer gebeden heb? Wat in \'t\ngeheel niet bij het gebed behoort?"\n\n"Vlijtiger te leeren?"\n\n"Neen."\n\n"Om een stuk speelgoed?"\n\n"Neen, u zal het toch niet raden. Iets zeer schoons, een geheim. Als\nhet komt, zal ik het u zeggen. Raad u het niet?"\n\n"Neen, dat kan ik niet raden. Zeg het maar," zeide Wassili Lukitsch\nen lachte, wat hem zelden gebeurde. "Nu moet je gaan slapen, ik doe\nhet licht uit."\n\n"Zonder licht zie ik datgene, waar ik om gebeden heb nog\nduidelijker. Zooeven had ik u mijn geheim bijna verraden," hernam\nSerescha en lachte vroolijk.\n\nNadat het licht was uitgedaan, zag en voelde Serescha zijn moeder. Zij\nstond naast hem en liefkoosde hem met haar blikken. Maar daarop\nverschenen er windmolens, pennemessen, alles verwarde zich en vloeide\nineen en hij sliep in.\n\n\n\n\n\n\nVIJFDE BOEK.\n\n\n\n\nI.\n\n\nToen Wronsky en Anna uit het buitenland teruggekeerd en in Petersburg\naangekomen waren, hadden zij in een der Russische hotels hun intrek\ngenomen, Wronsky op de eerste verdieping, Anna met het kind, de min\nen een dienstmeisje op de tweede, waar zij vier kamers bewoonde.\n\nDen eersten dag na hun aankomst was Wronsky naar zijn broeder\ngereden. Hij trof daar zijn moeder aan, die voor zaken naar Moskou\ngekomen was. Zij en zijn schoonzuster ontvingen hem als altijd, zij\nspraken over zijn reis, over wederzijdsche bekenden, maar roerden\nmet geen enkel woord zijn verhouding tot Anna aan.\n\nToen zijn broeder hem den volgenden morgen een tegenbezoek bracht,\nvroeg hij ook naar Anna. Wronsky zei hem ronduit, dat hij hun\nverhouding als die van echtgenooten beschouwde, en dat hij haar nog\nhoopte te overreden zich van haar man te laten scheiden, zooals deze\nhaar had aangeboden; dan zou hij haar kunnen trouwen, maar reeds nu\nbeschouwde hij haar als zijn wettige vrouw en verzocht hem, dit zijn\nmoeder en zijn schoonzuster te willen mededeelen.\n\n"Of de wereld dit goed- of afkeurt, is mij onverschillig," had hij\ngezegd, "maar wanneer mijn bloedverwanten met mij willen omgaan\nals met een familielid, dan moeten zij ook mijn vrouw als zoodanig\nbeschouwen." Gregoor, die altijd veel prijs stelde op de meening van\nzijn jongeren broeder, wist niet recht, of dit goed of verkeerd was;\nde wereld moest dat beslissen, maar hij voor zich had er niets tegen,\nen derhalve was hij met zijn broeder Alexei bij Anna binnengetreden.\n\nIn zijn broeders tegenwoordigheid en ook in die van anderen sprak\nWronsky Anna steeds met u aan, maar veronderstelde toch, als iets\ndat van zelf sprak, dat hij hun verhouding kende, en zij spraken er\nook van, dat Anna zich naar Wronsky\'s landgoed zou begeven.\n\nOndanks zijn wereldkennis dwaalde Wronsky toch zeer in de beoordeeling\nzijner positie. Men zou meenen, dat hij het inzag, dat de hoogere\nkringen voor hem en Anna gesloten waren; maar nu kwamen in zijn\nhoofd allerlei denkbeelden op, dat dit vroeger wel het geval zou\nzijn geweest, maar dat men echter bij den tegenwoordigen vooruitgang\n(onbewust was hij nu een aanhanger van elken vooruitgang geworden)\nwel van meening veranderd zou zijn, en dat het volstrekt nog niet\nuitgemaakt was, of de groote wereld haar op zou nemen of niet; van\nhet hof zouden zij natuurlijk uitgesloten blijven, maar alle andere\nmenschen zouden het zoo beschouwen en zoo handelen, als hij zelf.\n\nEenige uren kan men de voeten wel in een ongemakkelijke houding\nonder zich houden, wanneer men zich bewust is, dat niets belet deze\nhouding te veranderen; wanneer iemand echter weet, dat hij in deze\nongemakkelijke houding blijven _moet_, dan zal hij met de beenen\ntrekken en er aanvallen van kramp in bemerken en naar die richting\nstooten, waarin hij ze zou wenschen uit te strekken. Dit gevoel had\nWronsky nu tegenover de hoogere kringen. Hoewel hij in den grond\nvan zijn hart zeer goed wist, dat deze nu voor hem waren gesloten,\nwilde hij toch eens zien, of zij intusschen niet veranderd waren en\nhen ontvangen wilden. Maar hij bemerkte spoedig, dat, evenals bij\nhet spel van de kat en de muis, de kringen zich voor hem persoonlijk\nopenden, maar de handen, die voor hem waren opgeheven, zonken terstond\nvoor Anna.\n\nEen der eerste dames uit de Petersburger groote wereld, die Wronsky\nbegroette, was zijn nicht, vorstin Betsy.\n\n"Dus eindelijk!" riep zij hem van vreugde stralend toe. "En Anna? Hoe\nverheugt het mij! Waar logeert ge? Ik kan mij voorstellen, hoe\nvreeselijk vervelend het u nu na uw interessante reis in Petersburg\nmoet voorkomen. Ik kan mij uw wittebroodsweken in Rome voorstellen! Hoe\nstaat het nu met de scheiding? Heeft die plaats gehad?"\n\nWronsky bemerkte, hoe haar geestdrift verminderde, toen zij vernam,\ndat dit nog niet het geval was.\n\n"Men zal daarom wel een steen op mij werpen, dat weet ik," zeide zij,\n"maar ik wil Anna toch bezoeken. Dat zal u aangenaam zijn. Ja, ik\nkom bepaald. Gij wilt niet lang hier blijven?"\n\nEn werkelijk kwam zij nog dienzelfden dag bij Anna; maar haar toon was\nreeds aanmerkelijk anders als vroeger. Zij liet zich klaarblijkelijk\nveel op haar moed voorstaan en verlangde, dat Anna deze trouwe\nvriendschap op prijs zou stellen. Zij bleef nauwelijks tien minuten,\nvertelde nieuwtjes en zeide bij het afscheid:\n\n"Hoe staat het nu met uw scheiding? Al stoor ik mij ook aan niets,\nandere, kleingeestige menschen zullen misschien toch koel tegen u\nblijven, zoolang gij niet getrouwd zijt. Maar dat is nu immers heel\neenvoudig. Ca se fait. Dus Vrijdag vertrekt gij reeds? Jammer, dat\nwij elkander voor dien tijd niet meer zien."\n\nUit Betsy\'s houding had Wronsky kunnen afleiden, wat hij van de wereld\nte verwachten had, maar hij deed nog een poging bij zijn familie. Op\nzijn moeder rekende hij niet. Hij wist, dat deze, die in den eersten\ntijd der kennismaking zoo met Anna ingenomen was geweest, nu niets\nmeer van haar weten wilde, omdat zij haar beschuldigde haar zoons\ncarriere bedorven te hebben. Maar hij vestigde al zijn hoop op zijn\nschoonzuster Warja. Zij, dacht hij, zou geen steen op Anna werpen,\nzij zou vrijmoedig eenvoudig Anna bezoeken en haar ontvangen. Daarom\nwas hij terstond den volgenden dag naar haar woning gereden, en daar\nhij haar alleen thuis vond, sprak hij zijn verwachtingen uit.\n\n"Gij weet, Alexei," zei ze na hem te hebben aangehoord, "hoe veel\nik van je houd, en hoe ik bereid ben alles voor je te doen. Maar\nik heb gezwegen, daar ik wist, dat ik u en Anna Arkadiewna ..." Zij\nzeide niet alleen Anna, maar uitdrukkelijk Anna Arkadiewna. "Ik bid\nu, meen niet, dat ik haar veroordeel! Dat nooit! Ik had in haar\nplaats misschien ook zoo gehandeld. Maar laat ons daar niet van\nspreken! "Wij behoeven niet in bizonderheden te treden, zeide zij,\nen zag hem verlegen in het betrokken gelaat. "Maar men moet de zaak\ntoch bij haar naam noemen. Gij wilt, dat ik haar zal bezoeken en\nontvangen om haar zoo weer in de wereld te rehabiliteeren, maar gij\nmoet het inzien, dat _kan_ ik niet. Mijn dochters zijn volwassen en\nom harentwil moet ik in de wereld leven. Dus kort en goed: ik bezoek\nAnna Arkadiewna, dan zal zij toch inzien, dat ik haar niet bij mij\nkan uitnoodigen, of ik zou het zoo moeten inrichten, dat zij degenen,\ndie daar omtrent een andere meening hebhen, niet ontmoet; en dat zal\nhaar beleedigen. Verheffen kan ik haar niet, integendeel ik zou ..."\n\n"Ik echter meen, dat zij niet dieper gevallen is, dan honderd andere\nvrouwen, die gij ontvangt," viel Wronsky haar onvriendelijk in de\nrede en daar hij zag, dat haar besluit vast stond, zweeg hij stil en\nstond op.\n\n"Alexei! wees niet boos op mij! Ik bid je, begrijp toch, dat ik geen\nschuld heb!" zeide zij en zag hem met een verlegen lachje aan.\n\nMaar zijn voorhoofd werd niet weder effen. "Ik ben niet boos op\nu," zeide hij. "Maar het spijt mij zeer. Het spijt mij, omdat onze\nvriendschap er door verbroken, ten minste er zeer door verminderd\nwordt. Gij zult begrijpen, dat dit voor mij ook niet anders mogelijk\nis." En hiermee verliet hij Warja.\n\nWronsky zag nu in, dat verdere pogingen vergeefsch waren en dat\nzij de weinige dagen in Petersburg als in een vreemde stad moesten\ndoorbrengen. Zij moesten alle aanraking met hun vroegeren vriendenkring\nvermijden om zich niet aan onaangenaamheden en beleedigingen bloot te\nstellen. De grootste onaangenaamheid in Petersburg echter was deze,\ndat, zooals het scheen, Alexei Alexandrowitsch en zijn naam overal\nwaren. Men kon geen gesprek aanknoopen, zonder dat het op Alexei\nAlexandrowitsch viel, men kon nergens heen rijden zonder hem te\nontmoeten. Zoo ten minste scheen het Wronsky toe, als een mensch\nmet een zeeren vinger; al gaat hij er nog zoo voorzichtig mee om,\noveral stoot hij er zich mede.\n\nHet verblijf in Petersburg was voor Wronsky nog pijnlijker door\nde omstandigheid, dat hij Anna in een geheel nieuwe, voor hem\nonbegrijpelijke stemming zag. Nog pas op hem verliefd, werd zij\nterstond daarna koud, prikkelbaar en ongenaakbaar. Er kwelde haar\niets, dat zij voor hem geheim hield; de beleedigingen, die zijn leven\nvergiftigden, scheen zij niet te bemerken en daardoor maakte zij ze\nvoor hem nog te pijnlijker.\n\n\n\n\n\nII.\n\n\nEen van de redenen, die Anna bewogen hadden naar Rusland terug te\nkeeren, was het verlangen naar haar zoon. Sedert den dag, dat zij uit\nItalie teruggekeerd waren, had de gedachte, dat zij hem weer zou zien,\nhaar niet verlaten. Hoe meer zij Petersburg naderden, des te grooter\nscheen haar de vreugde en de beteekenis van dit wederzien. Zij vroeg\nzich af, hoe haar dit zou gelukken; het scheen haar zoo eenvoudig en\nnatuurlijk, als zij met hem in dezelfde stad was. Maar reeds terstond\nna haar aankomst in Petersburg werd haar haar tegenwoordige verhouding\ntot de wereld duidelijk en zij begon in te zien, dat het lang niet\ngemakkelijk zou zijn haar zoon te zien.\n\nReeds twee dagen was zij in Petersburg geweest en de gedachte aan haar\nzoon had haar geen oogenblik verlaten, maar nog had zij hem nergens\ngezien. Hem in zijn huis te bezoeken, waar zij Alexei Alexandrowitsch\nzou kunnen ontmoeten, daar had zij het recht niet toe. Men zou haar\nkunnen afwijzen en beleedigen. Aan haar man te schrijven was haar\neen kwellende gedachte. Haar zoon eens toevallig op een wandeling te\nontmoeten was haar niet voldoende; zij had zich zoo op dit weerzien\nvoorbereid, zij had hem zooveel te zeggen, zij wilde hem omarmen en\nkussen! Serescha\'s oude kindermeid had haar met raad en daad kunnen\nbijstaan, maar deze woonde niet meer bij Karenin. Met dergelijke\noverleggingen waren twee dagen voorbijgegaan.\n\nDen derden dag eindelijk, nadat zij de betrekking tusschen gravin Lydia\nIwanowna en Alexei Alexandrowitsch vernomen had, besloot zij aan deze\neen brief te schrijven, die haar zeer veel zelfbeheersching kostte en\nwaarin zij met opzet liet doorschemeren, dat de toestemming om haar\nzoon te zien van de grootmoedigheid van Alexei Alexandrowitsch zou\nafhangen, want zij wist, dat, indien hem deze brief in handen kwam,\nhij niet zou kunnen weigeren zijn begonnen grootmoedige rol te spelen.\n\nDe bode had haar het minst verwachte en wreedste bericht teruggebracht,\ndat zij geen antwoord zou ontvangen. Dat vond zij verschrikkelijk. Nog\nnooit had zij zich zoo vernederd gevoeld als bij het verhaal van den\nbode van zijn ontvangst, zijn lang wachten en het eindelijk ontvangen\nbericht, dat men geen antwoord zou geven; maar zij begreep, dat de\ngravin van haar standpunt gelijk had. Haar smart was des te grooter,\nnu zij die alleen moest dragen; zij kon en wilde die Wronsky niet\nmededeelen. Zij wist, dat voor hem, die toch de hoofdoorzaak van haar\nongeluk was, een ontmoeting met haar zoon van weinig belang was; zij\nwist, dat hij nooit in staat zou zijn haar gevoel te begrijpen; zij\nwist, dat zij hem haten zou om den koelen toon, waarop hij hiervan zou\nspreken, en dit vreesde zij het allermeest en hield het zorgvuldig voor\nhem geheim. Zij bleef den geheelen dag thuis en peinsde op middelen om\nhaar zoon te kunnen zien. Eindelijk besloot zij aan haar man zelf te\nschrijven. Zij had den brief reeds af, toen haar een brief van gravin\nLydia gebracht werd. Had het zwijgen der gravin haar vernederd, de\nbrief en alles, wat zij tusschen de regels las, beleedigde en griefde\nhaar zoo zeer, deze boosaardigheid tegenover haar hartstochtelijke,\nrechtmatige teederheid voor haar zoon scheen haar zoo vreeselijk toe,\ndat zij nu nog slechts toorn tegen anderen gevoelde en ophield zich\nzelf aan te klagen.\n\n"Deze koelheid is een verloochening van hun gevoel! Zij willen\nmij alleen beleedigen en het kind martelen, opdat ik mij aan hen\nonderwerp. Maar dit in geen geval! Zij zijn slechter dan ik, want\nik veins ten minste niet!" En terstond besloot zij morgen, op haar\nzoons verjaardag, rechtstreeks naar het huis van haar man te rijden,\nde bedienden om te koopen of te misleiden en het ging hoe het ging,\nhaar zoon te zien en dit afschuwelijk samenweefsel van leugens,\nwaarmee zij het kind omsponnen, voor hem te ontwarren.\n\nZij begaf zich naar een speelgoedwinkel, kocht wat speelgoed en\nvormde haar plan. Zij wilde reeds \'s morgens om acht uur, als Alexei\nAlexandrowitsch zeker nog sliep, er heen rijden, geld in de hand\nnemen om dit den portier en den bediende te geven en hun zeggen, dat\nzij uit naam van een van Serescha\'s peetooms hem kwam gelukwenschen,\nen dat haar uitdrukkelijk was opgedragen het speelgoed voor zijn bed\nte zetten. Zij overlegde ook bij zich zelf, met welke woorden zij\nhaar zoon zou verklaren, waarom men hen gescheiden had.\n\n\n\n\n\nIII.\n\n\nDen volgenden morgen om acht uur steeg Anna uit een huurkoets en\nschelde aan de groote poort van haar vroeger huis.\n\n"Ga eens zien, wat zij wil. Het is een dame," zei Kapitonitsch, die\nnog niet gekleed was en op pantoffels en een haastig aangeschoten\njas door het venster de dame, die voor de deur stond, gewaar werd.\n\nNauwelijks had zijn helper, een jonge man, die Anna onbekend was,\nde deur geopend, of zij trad binnen, nam uit haar mof een banknoot\nvan drie roebels en drukte hem die snel in de hand.\n\n"Serescha, Sergej Alexeitsch!" stotterde zij en trad vooruit. Na een\nblik op den banknoot geworpen te hebben, hield haar de helper van\nden portier bij de tweede glazen deur staande.\n\n"Wie verlangt u te zien?"\n\nMaar zij hoorde en antwoordde niet.\n\nNu ging Kapitonitsch, die de verlegenheid der vreemde bemerkte,\nzelf naar haar toe en vroeg, wat zij begeerde.\n\n"Van vorst Skorodumof aan Sergej Alexeitsch!" antwoordde zij.\n\n"Nog niet opgestaan," zei de portier en beschouwde haar\nopmerkzaam. Anna had niet verwacht, dat de zoo geheel onveranderd\ngebleven inrichting van de voorkamer in dit huis haar zoo zou\naangrijpen. Smartelijke en blijde herinneringen verdrongen zich in haar\ngeest en voor een oogenblik vergat zij geheel, waarom zij gekomen was.\n\n"Wil u zoo goed zijn een oogenblik te wachten," zei Kapitonitsch en\nnam haar den pelsmantel af. Toen zag hij haar in \'t gezicht, herkende\nhaar en maakte zwijgend een diepe buiging.\n\n"Wees zoo goed binnen te treden, excellentie!" zei hij hierop.\n\nZij wilde spreken, maar de stem begaf haar. Zij zag den oude met een\nsmeekenden blik aan en ijlde met snelle, lichte schreden de trap\nop. Dewijl hij zich ver voorover boog en de pantoffels verloor,\nliep Kapitonitsch haar na om haar in te halen.\n\n"Misschien is de onderwijzer daar nog niet gekleed, ik wil hem\nzeggen...." Maar Anna klom verder de haar wel bekende trap op, zonder\niets te verstaan van hetgeen de oude zeide.\n\n"Hier, links, excellentie! Hij woont nu in de oude hoekkamer," zeide\nde portier hoestend; "ik zal eens gaan zien!" ging hij voort en bleef\nvoor de hooge deur staan. "Uw excellentie zal het verontschuldigen,\ndat er nog niet opgeredderd is." En hij verdween achter de deur,\nom terstond weer te verschijnen: "Zij zijn juist wakker!"\n\nAnna zag en hoorde niets om zich heen. Zij kon nauwelijks het geluk\nbevatten, dat zij hem terstond zien zou. Maar op het oogenblik,\ndat de deur weer door den portier geopend werd, hoorde zij een kind\ngeeuwen. Aan dit geluid herkende zij haar zoon en zij zag hem als\nlevend voor zich.\n\n"Goed, goed! ga maar heen!" zeide zij en opende de deur.\n\nDe knaap zat in zijn bed met voorovergebogen lichaam en hield juist\nmet geeuwen op. Zijn lippen sloten zich tot een zalig, droomerig\nlachje en toen legde hij zich weer langzaam en welbehagelijk neer.\n\n"Serescha!" fluisterde zij bijna onhoorbaar en naderde hem. Dat was\nhij, maar toch niet zooals zij hem zich had voorgesteld. Gedurende\nhun scheiding en in haar vurig verlangen naar hem, had zij zich hem\nals kind van vier jaren voorgesteld, toen zij hem het meest bemind\nhad. Nu was hij zelfs niet meer zoo, als toen zij hem verlaten had,\nhij had zich van het vierjarig kind nog verder verwijderd en was\nnog grooter en magerder geworden! Wat is dat? Hoe mager is zijn\ngezicht en hoe kort is zijn haar! Hoe lang zijn zijn armen! Wat is\nhij veranderd, sedert zij hem verlaten heeft! Maar hij was het toch,\nhij, hij, hij! Dat was de vorm van zijn hoofd, dat waren zijn lippen,\nzijn poezel halsje, zijn breede schouders!\n\n"Serescha!" herhaalde zij.\n\nHij richtte zich weer in het bed op, wendde het hoofd naar beide\nzijden, alsof hij iets zocht en opende de vastgesloten oogen. Stil en\nvragend zag hij zijn moeder, die voor hem stond, aan, lachte gelukkig\nen sloot de oogen weer, ging echter niet weer liggen, maar boog zich\nknielend naar haar toe.\n\n"Serescha! Mijn lieve jongen!" sprak zij met bijna verstikte stem en\nsloeg de armen om zijn teeder lichaam, dat zich welbehagelijk tegen\nhaar aanvleide.\n\nSlaperig, met gesloten oogen en steeds glimlachend omhelsde hij haar\nover de bedleuning heen, terwijl hij haar bedekte met dien zoeten,\nwarmen adem, die slechts aan kinderen eigen is, en begon met zijn\ngezicht haar hals en schouders te streelen.\n\n"Dat wist ik," zeide hij en opende de oogen. "Vandaag ben ik jarig,\nik wist dat u komen zou. Ik zal dadelijk opstaan."\n\nAnna drukte hem hartstochtelijk tegen zich aan. Zij zag, hoe hij\ngedurende haar afwezigheid gegroeid en veranderd was. Zij herkende\nzijn lange beenen, die van onder de deken te voorschijn kwamen,\nmaar toch kwamen ze haar vreemd voor. Zij herkende de ingevallen\nwangen en de kort afgeknipte haarlokjes in den nek, dien zij zoo\ndikwijls gekust had. Zij betastte dit alles en kon niets zeggen;\ntranen verstikten haar stem.\n\n"Waarom schreit u, mama?" vroeg hij plotseling geheel wakker. "Mama,\nwaarom schreit u?" riep hij op klagenden toon\n\n"Ik? Ik zal niet meer schreien.... Ik schrei van vreugde. Ik heb je\nin zoo lang niet gezien. Ik zal het niet meer doen!" zei ze, terwijl\nzij de tranen inslikte en zich afwendde. "Zoo! Nu moet ge u echter\naankleeden." hernam ze weer bedaard en zonder zijn hand los te laten\nging zij naast zijn bed op den stoel zitten, waarop zijn kleeren gereed\nlagen. "Hoe kunt ge u zonder mij aankleeden? Hoe...." wilde zij vragen\nen eenvoudig en hartelijk met hem spreken, maar zij vermocht het niet\nen moest zich weder afwenden.\n\n"Ik wasch mij niet meer met koud water, dat wil papa niet hebben. Heeft\nu Wassili Lukitsch gezien? Hij zal dadelijk komen. En u, u zijt op\nmijn kleeren gaan zitten."\n\nEn Serescha lachte. Zij zag hem aan en lachte ook.\n\n"Mama! lief moedertje!" riep hij uit en wierp zich in haar armen. Alsof\nhij eerst aan de werkelijkheid geloofde, nu hij haar zag lachen. "Dat\nis niet noodig," zeide hij en nam haar den hoed af, en toen, als zag\nhij haar eerst op dit oogenblik, wierp hij zich weer in haar armen\nen kuste haar.\n\n"Nu? en wat hebt ge dan van mij gedacht? Je hebt toch niet gemeend,\ndat ik gestorven was?"\n\n"Dat heb ik nooit geloofd."\n\n"Heb je het wezenlijk nooit geloofd, mijn jongen?"\n\n"ik wist dat het niet waar was, ik wist het!" herhaalde hij en greep\nhaar hand, die zijn haar liefkoosde, en drukte ze aan zijn mond en\nbegon ze te kussen.\n\n\n\n\n\nIV.\n\n\nIntusschen was Wassili Lukitsch gekomen. Eerst begreep hij niet,\nwie de dame was, maar toen hij uit het gesprek afleidde, dat zij de\nmoeder was, die haar echtgenoot verlaten had en die hij niet kende,\ndaar hij eerst na haar heengaan in het huis was gekomen, twijfelde\nhij, of hij binnen zou treden of niet, of hij er al of niet Alexei\nAlexandrowitsch kennis van moest geven. Na dit bij zich zelf overlegd\nie hebben kwam hij tot het besluit, dat het zijn plicht was Serescha\nop het gewone uur te wekken en dat hij er dus niet over behoefde na te\ndenken, wie daar zat, de moeder of iemand anders; hij had slechts zijn\nplicht te vervullen. Dus had hij zich aangekleed, was naar de deur\ngegaan en opende ze nu. Maar de teederheid tusschen moeder en zoon,\nde klank hunner stemmen en dat, wat zij spraken, deden hem van plan\nveranderen. Hij schudde het hoofd en sloot de deur weer met een zucht.\n\n"Ik zal nog vijf minuten wachten," zeide hij bij zich zelf, terwijl\nhij hoestte en zijn tranen afdroogde.\n\nIntusschen waren de bedienden des huizes in rep en roer geraakt. Allen\nhadden gehoord, dat de Barinja teruggekomen was, dat Kapitonitsch haar\nhad binnengelaten, dat zij nu in de kinderkamer was, dat mijnheer toch\naltijd precies om acht uur opstond en dadelijk zelf naar de kinderkamer\nging, en allen begrepen, dat een ontmoeting der echtgenooten in ieder\ngeval moest vermeden worden. Karnej, de kamerdienaar, kwam beneden\nin de portierskamer en vroeg, wie haar binnengelaten had. Toen hij\nvernam, dat Kapitonitsch zelf haar ontvangen en naar boven geleid had,\nberispte hij den oude. Kapitonitsch zweeg hardnekkig, maar toen Karnej\ntot hem zeide, dat hij daarom uit het huis verdiende gejaagd te worden,\nsprong hij op hem toe, schudde de vuist tegen hem en zeide:\n\n"Ja, jij zoudt de Barinja niet binnen hebben gelaten, hoewel je tien\njaar bij haar gediend en niets als goeds van haar ondervonden hebt. Wil\nje dan nu niet naar haar toegaan en tot haar zeggen: Ik verzoek u\nheen te gaan? Jij hebt immers verstand van hooge politiek! Zoo is\nhet! Maar jij denkt slechts aan je zelf, hoe je u ten koste van je\nheer verrijken zult!"\n\n"Soldaat!" zei Karnej en wendde zich tot de binnentredende kindermeid:\n"Oordeel zelf, Marfa Efimonowna, hij heeft haar binnengelaten en er\nniemand iets van gezegd. Alexei Alexandrowitsch zal terstond uit zijn\nvertrekken komen en naar de kinderkamer gaan."\n\n"O hemel!" zeide de kindermeid, "Karnej Wassilitsch,gij moet, het ga\nhoe het ga, mijnheer terughouden, en ik zal heengaan om haar op de\neen of andere wijze te verwijderen. O hemel, o hemel!"\n\nToen de kindermeid de kinderkamer binnentrad, vertelde Serescha zijn\nmoeder juist, hoe hij met Nadenka van den berg gegleden en driemaal\ngevallen was. Zij luisterde naar het geluid zijner stem, beschouwde\nzijn gelaat on volgde zijn gebarenspel, bevoelde zijn hand, maar\nbegreep niet, wat hij zeide. Zij dachten gevoelde slechts dit eene,\ndat zij heengaan en hem verlaten moest. Zij had de schreden van Wassili\nLukitsch gehoord, hoe hij de deur opende en hoestte; zij hoorde ook\nde schreden der naderende kindermeid, maar zij zat daar als versteend,\nzij kon niet spreken en evenmin opstaan.\n\n"Barinja, lieve barinja," zeide de kindermeid en kuste haar de handen\nen schouders: "Welk een vreugde heeft God ons jarig kind bereid! U\nis ook in \'t geheel niet veranderd."\n\n"Ach, lieve vrouw, ik wist niet, dat gij nog hier zijt...." zeide\nAnna zich een oogenblik bezinnend.\n\n"Ik woon ook niet hier, ik woon bij mijn dochter en ik ben slechts\ngekomen om geluk te wenschen. Ach, Anna Arkadiewna, lieve...."\n\nDe kindermeid begon plotseling te weenen en kuste haar weer de handen.\n\nSerescha\'s oogen straalden, en terwijl hij met de eene hand de moeder\nen met de andere de kindermeid vasthield, sprong hij lachend met zijn\nbloote voeten op het vloerkleed. De teederheid der kindermeid jegens\nzijn moeder bracht hem in verrukking.\n\n"Mama, zij bezoekt mij dikwijls, en als zij komt...." begon hij\nmaar bleef steken, toen hij zag, dat de kindermeid zijn moeder iets\ninfluisterde, waarna zich op haar gelaat schrik en schaamte teekenden,\nwat zijn moeder volstrekt niet goed stond. Zij trad naar hem toe.\n\n"Mijn lieveling...."\n\nZij vermocht niet te zeggen \'vaarwel!\' maar haar gelaat zeide dat\nen hij verstond het: "Mijn lieve, lieve Kutik!" zei ze en noemde\nhem bij den lievelingsnaam, dien ze hem als klein kind gegeven had:\n"Zult ge mij niet vergeten? Gij...." Zij kon niet verder.\n\nHoeveel had ze hem willen zeggen; zij had hem willen verklaren,\nwaarom ze van hem gescheiden was; en nu gevoelde zij de onmogelijkheid\ndaarvan. Maar Serescha had alles begrepen, wat zij hem zeggen wilde;\nhij begreep zelfs, wat de kindermeid haar toegefluisterd had. De\nwoorden: "altijd tegen acht uur...." waren hem niet ontgaan en\nhij wist, dat men van zijn vader sprak en dat deze en zijn moeder\nelkander niet mochten ontmoeten. Dit alles begreep hij, maar hij\nkon niet vatten, waarom op haar gelaat schaamte en schrik stonden\nuitgedrukt. "Zij heeft niets gedaan en is toch bang voor hem en\nschaamt zich voor iets." Hij wilde een vraag doen, opdat hem dit\nraadsel werd opgelost, maar dat mocht hij niet. Hij zag, dat zij leed\nen dat deed hem pijn. Hij drukte zich zwijgend vast tegen haar aan\nen zeide fluisterend:\n\n"Ga nog niet heen; hij zal nog niet dadelijk komen."\n\nZij schoof hem van zich af om zoo te zien, of hij wist, wat hij zeide,\nen aan de verschrikte uitdrukking van zijn gezicht bemerkte zij,\ndat hij er zich niet alleen van bewust was, wat hij gezegd had, maar\ndat hij ook nog scheen te vragen, wat hij van zijn vader moest denken.\n\n"Serescha, liefste," zeide zij, "heb hem lief, hij is beter en edeler\ndan ik, en ik ben schuldiger dan hij. Wanneer gij volwassen zijt,\nzult gij dat alles inzien."\n\n"Er is niemand, die beter is dan gij!" riep hij wanhopig weenend,\nen haar met kracht om de schouders vattend, drukte hij haar met van\ninspanning bevende handen tegen zich aan.\n\n"Mijn hartje, mijn kleine!" zeide Anna zacht, als een kind schreiende.\n\nOp dit oogenblik werd de deur geopend en Wassili Lukitsch trad\nbinnen. Achter de deur hoorde men schreden; de kindermeid fluisterde\nverschrikt:\n\n"Hij komt!" en reikte Anna haar hoed aan.\n\nSerescha wierp zich op het bed terug en weende luid, terwijl hij\nzijn gezicht met de handen bedekte. Anna nam deze handjes weg,\nkuste nog eens zijn natte oogen en ging met snelle schreden naar de\ndeur. Alexei Alexandrowitsch trad haar te gemoet. Toen hij haar zag,\nstond hij stil en boog het hoofd.\n\n\n\n\n\nV.\n\n\nHoe vurig Anna ook verlangd had haar zoon weer te zien en hoewel zij\nzich in alle opzichten daarop had voorbereid, had ze toch niet gedacht,\ndat deze ontmoeting haar zoo zou aangrijpen. In het hotel teruggekeerd,\nkon ze geruimen tijd niet begrijpen, waarom ze daar was.\n\n"Ja, alles is weer voorbij en ik ben weer alleen," sprak ze in zich\nzelf en zonder den hoed af te zetten ging ze op den stoel zitten,\ndie bij den haard stond. Met starenden blik keek zij naar de bronzen\npendule, die op de console tusschen de beide vensters stond.\n\nDe Italiaansche min bracht het kleine meisje en hield het Anna toe. Het\nkleine, dikke, wel doorvoede kindje draaide evenals altijd, wanneer\nhet zijn moeder zag, de ronde, volle armpjes met de handpalm naar\nbeneden, lachte met het nog tandelooze mondje, en, evenals een visch\nmet zijn vinnen doet, begon het met de handjes op zijn gesteven rokje\nte slaan. Men moest glimlachen, het kind kussen, en het den vinger\ntoehouden, dien het juichend en met het geheele lichaam opspringend\ngreep, en dan moest men het de lippen toehouden, die het in plaats\nvan ze te kussen inzoog.\n\nDat alles deed Anna, nam het op den arm, liet het springen en kuste\nhet de frissche wangen en de bloote armpjes, maar bij den aanblik van\ndit kind, werd zij zich bewust, dat zelfs het gevoel, dat zij voor het\nkindje koesterde in vergelijking van dat voor Serescha geen liefde kon\ngenoemd worden. Alles in dit kleine meisje was bekoorlijk, maar het\nroerde haar hart niet. Op het eerste kind, hoewel van een onbeminden\nman, had zij al de kracht harer liefde, die geen bevrediging gevonden\nhad, vereenigd; aan het kleine, onder de moeielijkste omstandigheden\ngeboren meisje was niet het honderdste deel van de zorg besteed,\ndie men eens aan Serescha had gewijd. Buitendien was de kleine nog\ngeheel verwachting, Serescha daarentegen was reeds bijna een mensch,\neen geliefd mensch en in hem bewogen zich reeds gedachten en gevoelens;\nhij begreep en beminde haar en kon zich reeds een oordeel vormen. En\nvan hem was zij nu voor altijd, niet alleen lichamelijk, maar ook\ngeestelijk gescheiden, en daaraan was niets meer te veranderen!\n\nZij gaf het kleine meisje aan de min terug en nam een album waarin zich\nalle photographieen van haar zoon in zijn verschillende levensjaren\nbevonden. Zij beschouwde ze en daarbij viel haar blik ook op Wronsky\'s\nportret.\n\n"Dat is hij!" zeide zij en dacht daarbij aan hem als aan dengene,\ndie de schuld was van haar tegenwoordigen, ongelukkigen toestand. Den\nganschen morgen had zij niet aan hem gedacht. Maar nu haar plotseling\ndit mannelijk schoone, welbekende, dierbare gelaat tegenstraalde,\nnu gevoelde zij een onverwachte opwelling van liefde voor hem.\n\n"Waar is hij? Waarom laat hij mij nu zoo alleen met mijn smart?" dacht\nzij plotseling met een treurig gevoel van verwijt, maar toch ook\nvan liefde, terwijl ze vergat, dat zij zelf voor hem alles, wat haar\nzoon betrof, geheim had gehouden. Zij zond naar hem toe om te vragen,\nof hij terstond bij haar wilde komen. De bode kwam met het antwoord\nterug, dat hij bezoek had, maar dat hij spoedig zou komen en of hij\nvorst Jawschin mocht meebrengen.\n\n"Hij komt niet alleen, hoewel hij mij sedert gisteren middag niet\ngezien heeft," dacht zij, en plotseling kwam de gedachte in haar op,\ndat hij haar reeds lang niet meer liefhad en dat nu voor haar geheim\nzocht te houden. Het weerzien van haar zoon, de ontmoeting met haar\nechtgenoot, al haar herinneringen aan het verleden, alles had zij nu\nvergeten. "Ja, hij bemint mij niet meer! Hoe is het mogelijk, dat ik\ndit niet reeds eerder bemerkt heb!" En terwijl zij alle gebeurtenissen\nvan den dag in haar geest naging, vond zij in alles met ontzetting de\nbevestiging van dit vreeselijk vermoeden. Dat hij gisteren middag niet\nte huis bij haar gegeten had, dat hij er op had aangedrongen, dat zij\nin Petersburg ieder voor zich een afzonderlijke woning zouden nemen,\nen dat hij nu met zijn gast bij haar kwam, alsof hij een ontmoeting\nmet haar alleen vermijden wilde...."\n\n"Maar hij moet het mij zeggen! Ik moet het weten! En als ik het weet,\ndan weet ik ook, wat mij te doen staat," zeide zij buiten staat zijnde\nzich den toestand voor te stellen, waarin zij geraken zou, wanneer ze\nzich werkelijk van zijn onverschilligheid overtuigd zou hebben. Zij\ngevoelde zich de vertwijfeling nabij en ten gevolge daarvan in een\nbuitengewoon opgewonden toestand. Zij schelde om het meisje en ging\nnaar haar toiletkamer. Zij hield zich nu meer dan gewoonlijk met haar\ntoilet bezig, alsof hij haar weer lief moest krijgen, wanneer ze een\nkapsel en een kleed droeg, die haar het best stonden. Slechts aan\nhem dacht zij nog, aan haar liefde en niet meer aan haar zoon. Nog\neer zij gereed was, hoorde zij de gasten schellen.\n\nToen zij het salon betrad, was het niet zijn, maar Jawschins blik,\ndie haar het eerst begroette; hij beschouwde de photographieen van\nhaar zoon, die zij op de tafel had laten liggen, en hij scheen geen\nhaast te hebben om zich tot haar te wenden.\n\n"Wij zijn reeds oude bekenden," zeide zij en legde glimlachend haar\nkleine hand in de buitengewoon groote van den ietwat verlegen Jawschin;\ndeze verlegenheid stond hem wonderlijk bij zijn hooge gestalte en\nforsch gelaat. "Verleden jaar hebben wij elkaar bij den wedren leeren\nkennen. Waren de wedrennen dit jaar ook interessant? Ik heb daarvoor\nde Corsoin Rome leeren kennen. Maar gij zijt geen vereerder van het\nbuitenlandsche," zeide zij hem bemoedigend toelachend. Ik ken u en\nuw smaak, hoewel we elkander slechts eenmaal ontmoet hebben."\n\n"Dat spijt me, want ik heb een slechten smaak," antwoordde hij.\n\nNadat zij zoo een tijdlang gepraat hadden, bemerkte Jawschin, dat\nWronsky naar de pendule keek. Hij vroeg daarom nog slechts, of zij nog\nlang in Petersburg dachten te blijven, en greep daarna naar zijn muts.\n\n"Ik denk niet lang," antwoordde zij, Wronsky verlegen aanziende.\n\n"Dan zullen wij elkander wel niet meer zien," zeide Jawschin opstaande\nen zich tot Wronsky wendende. "Waar gaat ge van middag eten?"\n\n"Wees van middag mijn gast," zeide Anna vastberaden, terwijl zij zich\nergerde over haar verlegenheid, want zij bloosde als gewoonlijk,\nwanneer ze in het bijzijn van een vreemde op haar tegenwoordigen\ntoestand moest zinspelen. "Het eten is hier wel is waar niet bizonder\ngoed, maar gij beiden kunt dan ten minste hij elkander blijven. Alexei\nhoudt van niemand zijner kameraden zooveel als van u."\n\n"Dat verheugt mij zeer," antwoordde Jawschin, met een lachje, waaraan\nWronsky bemerkte, dat Anna een goeden indruk op hem gemaakt had, en\nterwijl hij Anna eerbiedig naderde, drukte hij haar weer voorzichtig\nde hand.\n\nWronsky was met Jawschin opgestaan.\n\n"Dus gij gaat ook?" zeide zij en gaf ook hem de hand.\n\n"Ik had mij reeds wat verlaat," antwoordde hij. "Ga maar vooruit,\nik zal u wel weer inhalen," riep hij Jawschin toe, die reeds bij de\ndeur stond.\n\nZij hield zijn hand vast en zag hem met onafgewenden blik aan,\nterwijl zij er over nadacht, wat zij hem zou kunnen zeggen om hem\nterug te houden.\n\n"Wacht, ik wil u iets zeggen," sprak zij en drukte zijn hand tegen\nhaar hals. "Het hindert toch niet, dat ik hem uitgenoodigd heb?"\n\n"Dat was heel goed van u," antwoordde hij, terwijl hij haar lachend\nde hand kuste.\n\n"Alexei, ge zijt toch niet jegens mij veranderd?" vroeg zij met beide\nhanden de zijne drukkend.\n\n"Alexei, het verblijf hier is voor mij zoo pijnlijk. Wanneer reizen\nwij af?"\n\n"Spoedig, spoedig! Gij kunt niet denken, hoe zwaar het leven hier\nook mij valt," antwoordde hij zijn hand terugtrekkend.\n\n"Nu, ga dan maar heen!" zeide zij beleedigd en wendde zich snel van\nhem af.\n\n\n\n\n\nVI.\n\n\nToen Wronsky in het hotel terugkeerde, was Anna niet te huis. Spoedig\nna zijn vertrek werd hem medegedeeld, dat er een dame was gekomen en\nzij met deze was uitgereden. Dat zij uitgereden was zonder hem te\nlaten weten waarheen, dat zij nu nog niet weer terug was, dat zij\ndien morgen in alle vroegte buiten zijn weten reeds ergens heen was\ngeweest, dit alles te zamen met haar zonderling opgewonden voorkomen\ndes voormiddags, toen zij hem met een bijna vijandigen blik de\nportretten van haar zoon in Jawschins tegenwoordigheid uit de hand\nhad genomen, dit alles wekte zijn achterdocht op. Zoo wachtte hij\nhaar in haar salon.\n\nMaar Anna keerde niet alleen terug. Zij bracht een arme nicht, een\noude vrijster, vorstin Oblonsky, mede. Dit was dezelfde dame, die\ndes voormiddags bij haar was geweest en met wie zij was uitgereden\nom inkoopen te doen.\n\nAnna scheen de bekommerde en onderzoekende uitdrukking op Wronsky\'s\ngelaat in \'t geheel niet te bemerken en vertelde hem vroolijk, wat ze\nal zoo gekocht had. Maar hij zag, dat er iets in haar omging; in de\nschitterende oogen, wanneer ze een oogenblik op hem rustten, lag een\ngespannen aandacht en in haar woorden en gebaren dezelfde vlugheid\nen aanvalligheid, die hem in den eersten tijd hunner kennismaking\nzoozeer had aangetrokken.\n\nEr was voor vier personen gedekt. Allen waren reeds bijeen toen\nTuschkewitsch nog met een boodschap van vorstin Betsy aan Anna\nkwam. Betsy liet zich excuseeren, dat zij niet meer kon komen afscheid\nnemen, daar zij ongesteld was, en verzocht Anna haar tusschen zeven\nen negen te bezoeken. Wronsky zag Anna aan bij deze nauwkeurige\nbepaling van den tijd, die toonde, dat er maatregelen genomen waren\nom een ontmoeting met anderen te verhinderen. Maar Anna scheen dat\nvolstrekt niet te bemerken.\n\n"Het spijt me, dat ik juist tusschen zeven en negen geen tijd heb,"\nantwoordde zij met een nauwelijks merkbaar lachje.\n\n"Dat zal de vorstin zeer spijten."\n\n"Mij ook."\n\n"Wil u Patti ook soms hooren?" vroeg Tuschkewitsch.\n\n"Patti? Daar zegt u zoo iets! Ik zou er wel heen gaan, als ik wist,\ndat ik nog een loge kon krijgen."\n\n"Ik kan er u een verschaffen," sloeg Tuschkewitsch haar voor.\n\n"Ik zou u bizonder dankbaar zijn," antwoordde Anna. "Wil u niet met\nons dineeren? Mag ik u aan elkander voorstellen?"\n\nWronsky trok nauwelijks merkbaar de schouders op. Hij verloor\nzijn kalmte en kon Anna niet meer begrijpen. Waarom noodigde zij\nTuschkewitsch uit om te blijven dineeren en, wat meer beduidde, wat\nwilde zij met een loge? Kon men er dan in haar toestand aan denken\nnaar een Patti-voorstelling te gaan, waar de geheele haar bekende kring\nverschijnen zou? Hij zag haar verwijtend aan, maar zij antwoordde hem\nmet den zelfden uitdagenden, half vroolijken, half verslagen blik,\nwaarvan hij de beteekenis niet vatten kon.\n\nGedurende het diner was Anna opgewonden vroolijk. Het scheen alsof ze\nmet Tuschkewitsch en Jawschin coquetteeren wilde. Na het diner reed\nTuschkewitsch weg om voor een loge te zorgen en Wronsky en Jawschin\ngingen naar beneden om te rooken.\n\nNadat Wronsky een tijdlang beneden had gezeten, haastte hij zich\nweer naar boven, naar Anna. Zij had zich reeds omgekleed en droeg een\nlichtzijden met fluweel bezet kleed, dat zij in Parijs besteld had;\nhet was van voren op de borst hartvormig uitgesneden, en op het hoofd\ndroeg zij witte kant, die haar gelaat omlijstte en haar verblindende\nschoonheid voordeelig deed uitkomen.\n\n"Wilt gij werkelijk naar de schouwburg gaan?" vroeg hij bezorgd en\ndeed moeite haar niet aan te zien, opdat haar wegsleepende schoonheid\ngeen invloed op hem zou uitoefenen.\n\n"Waarom vraag je dat zoo verschrikt?" antwoordde zij. "Waarom zou ik\ner niet heengaan?"\n\nZij scheen de beteekenis zijner woorden niet te begrijpen.\n\n"Daar is waarlijk geen reden voor!" zeide hij met gefronst voorhoofd.\n\n"Datzelfde zeg ik immers ook," zeide zij met een onverschillig lachje\nen keerde haar langen, welriekenden handschoen om.\n\n"Anna! Om Godswil! Wat scheelt u?" vroeg hij, om haar op te wekken,\nevenals vroeger haar man tot haar gesproken had.\n\n"Ik begrijp niet wat ge wilt!"\n\n"Je weet toch, dat je niet naar de schouwburg kunt gaan?"\n\n"Waarom? Ik ga er niet alleen heen. Vorstin Barbara is naar huis\ngereden om zich te kleeden. Zij zal mij vergezellen."\n\nMet een uitdrukking van besluiteloosheid en vertwijfeling haalde hij\nde schouders op.\n\n"Weet je dan niet...." begon hij weer.\n\n"Aan dat alles wil ik echter niet denken," schreeuwde zij bijna:\n"Ik wil niet! Heb ik soms berouw over wat ik gedaan heb? Neen, neen en\nnogmaals neen! En wanneer het weer van voren af aan begon, dan zou het\nevenzo geschieden. Voor ons, voor u en voor mij is slechts dit eene van\nbetekenis: dat wij elkander liefhebben en dat al het andere voor ons in\n\'t geheel niet bestaat. Waarom wonen wij hier gescheiden en zien wij\nelkander bijna niet? Waarom mag ik niet naar den schouwburg? Ik bemin\nu, en anders is mij alles onverschillig. Maar uw gevoelens jegens mij\nzijn veranderd!" zeide zij en zag hem met een eigenaardig schitterenden\nen raadselachtigen blik aan. "Waarom ziet gij mij niet aan?"\n\nHij zag haar aan. Hij bemerkte de schoonheid van haar gelaat en\nhaar elegant toilet. Maar juist nu hinderden hem haar schoonheid\nen elegance.\n\n"Mijn gevoelens jegens u zijn niet veranderd, dat weet je; maar ik bid,\nik bezweer je, ga niet naar de schouwburg!"\n\nZij verstond zijn woorden niet, maar zij gevoelde zijn kouden blik\nen antwoordde boos:\n\n"En ik verzoek u, mij te verklaren, waarom ik er niet heen mag."\n\n"Omdat het licht reden kan geven tot...."\n\nHij bleef steken.\n\n"Ik begrijp er niets van. Jawschin n\'est pas compromettant, en vorstin\nBarbara zal mij vergezellen. Daar is zij reeds!"\n\n\n\n\n\nVII.\n\n\nWronsky betrad om negen uur den schouwburg. De voorstelling was in\nvollen gang. In den helder verlichten corridor bevonden zich slechts\nde logesluiters en twee bedienden met de pelzen hunner meesters en\nmeesteressen op den arm. Uit een niet zeer vast gesloten deur klonken\nde tonen van den voorzichtig accompagneerenden staccato van het orkest\nen een helderklinkende vrouwenstem, die juist een aria eindigde. De\ndeur ging open, de logesluiter sloop hem voorbij en een daverend\nhandgeklap verkondigde, dat het bedrijf ten einde was.\n\nWronsky ging de met een tapijt belegde trap af naar het door\nkroonluchters en gasvlammen verlichte parterre juist op het oogenblik,\ndat de zangeres, die schitterde door haar naakte schouders en\ndiamanten, een diepe buiging maakte en glimlachend, met hulp van\nden tenor, de over het voetlicht vliegende bouquetten verzamelde;\ntoen naderde zij een heer, die zijn van pommade glimmend haar in\nhet midden gescheiden droeg, en die haar met opgeheven armen iets op\nhet tooneel toereikte, en het publiek in het parterre en in de loges\nwas opgewonden, boog zich naar voren en schreeuwde en klapte in de\nhanden. De kapelmeester op zijn verhevenheid moest den heer bij de\novergave behulpzaam zijn en schikte daarna zijn witte das weer terecht.\n\nWronsky ging naar het midden van het parterre en zag om zich\nheen. Heden lette hij minder dan ooit op de hem bekende en gewone\ninrichting van den schouwburg, op het tooneel en op al het geraas,\ndat, zooals hij wist, niets anders beduidde dan de vreugde over de\ngelegenheid om geraas te kunnen maken; evenmin sloeg hij acht op\nde geheele, hem lang bekende, onbelangwekkende, bonte menigte van\ntoeschouwers in de volgepropte zaal. Hij zag daar altijd dezelfde\nvrouwen der demimonde, dezelfde bankiers en koopmansvrouwen, dezelfde\nofficieren op den achtergrond der loges, dezelfde uniformen en\njassen, dezelfde geheimzinnige, ongelukkige massa van waarschijnlijk\nmenschelijke wezens, die daarboven in den engelenbak en op de galerijen\nstikte en tierde; en eindelijk onder deze gansche menigte dezelfde\nveertig eigenlijke en echte menschen, die op de gereserveerde plaatsen\nen in de loges verspreid zaten. Dit waren de oasen, waarop al zijn\naandacht zich vestigde; en nog eer hij het parterre weer verlaten had,\nhad hij er zich reeds mede in betrekking gesteld.\n\nBij zijn binnenkomst was het bedrijf ten einde en daarom was hij,\nzonder zich in de loge zijns broeders te begeven, langs de eerste\nrij van het parterre gegaan en bleef hier voor het voetlicht naast\nSerpuchowsky staan, die hier met teruggebogen knie zijn hiel op de\nleuning gezet had, en, hem reeds van verre bemerkend, hem met een\nglimlach tot zich had geroepen. Wronsky behoefde slechts deze "echte",\nd.w.z. _zijn_ menschen aan te zien, op de richting hunner blikken\nen de uitdrukking van hun gelaat acht te geven, hij behoefde slechts\nhun op hem gerichte aandacht te bemerken om te begrijpen, wat op het\noogenblik het voorwerp hunner belangstelling was; deze belangstelling\nwerd verdeeld tusschen den verklaarden verloofde eener bekende jonge\ndame, die bijna dronken naast haar in haar loge zat, en tusschen de\ntegenwoordigheid van Anna Karenina. Wronsky wist, dat nu het voorname\ngezelschap zich levendig bezig hield met het huwelijk van bovengenoemde\njonge dame, tot wier verloving met een door een ongelukkige ziekte\nmismaakt en aan den drank verslaafd mensch haar ouders hun toestemming\nhadden gegeven, omdat de vader van den bruidegom een zeer hooge,\ninvloedrijke betrekking bekleedde; en heden vertoonde de bruid zich\nvoor het eerst met haar verloofde in het publiek. Maar hij bemerkte,\ndat het opzien, dat Anna\'s verschijning baarde, nog grooter was,\nen dat al het glimlachen en schouderophalen, alle geestige zetten en\nteekenen van verbazing op haar gemunt waren. Hij had Anna nog niet\nbemerkt, maar hij zag met opzet niet naar haar plaats. Aan de richting\nvan ieders blik zag hij, waar hij haar zoeken moest. Hij was op het\nergste voorbereid. Hij zocht met de oogen naar Alexei Alexandrowitsch;\nmaar deze was heden gelukkig niet in den schouwburg.\n\n"Hoe weinig is er van den militair in u overgebleven!" zeide\nSerpuchowsky: "Een diplomaat, een kunstenaar of iets dergelijks."\n\n"Ja, na mijn terugkomst heb ik den frak aangetrokken," antwoordde\nWronsky lachend en haalde langzaam zijn tooneelkijker te voorschijn.\n\n"Daarin benijd ik u. Wanneer ik uit het buitenland terugkeer en dit\naandoe," hij raakte zijn epaulet aan--"dan betreur ik mijn vrijheid."\n\nSerpuchowsky had zich reeds lang niets meer van Wronsky\'s werkzaamheid\nin den dienst voorgesteld, maar hij hield nog evenveel van hem als\nvroeger en nu, op dit oogenblik, nu hij zijn netelige positie volkomen\nbegreep, gaf hij zich bizonder veel moeite om vriendelijk jegens hem\nte zijn."\n\n"Jammer, voor het eerste bedrijf zijt ge te laat gekomen."\n\nWronsky luisterde slechts met een oor. Hij had den tooneelkijker\nnaar de bel-etage gericht en monsterde de loges. Naast een dame\nmet een tulband en een ouden heer, die boos door de glazen van zijn\nbeweegbaren tooneelkijker tuurde, herkende hij Anna\'s beeldschoon\nhoofd, dat lachend uit zijn kanten lijst te voorschijn kwam. Zij\nzat in de vijfde baignoire, nauwelijks twintig schreden van hem\nverwijderd. Zij zat op de eerste rij en met een weinig achterover\ngebogen hoofd sprak zij met Jawschin. De houding van haar hoofd op de\nschoone, volle schouders en het gedempte vuur in haar oogen herinnerden\nhem volkomen aan den avond, toen hij haar in Moskou op het bal ontmoet\nhad. Maar nu werkte haar schoonheid geheel anders op hem. In zijn\ngevoel voor haar lag nu niets geheimzinnigs meer en daarom deed hem\nnu haar schoonheid, hoewel zij hem nog sterker aantrok dan vroeger,\nte gelijkertijd pijnlijk aan. Niet een enkele maal ontmoetten hun\nblikken elkander; maar ook geen oogenblik hielden zij beiden op de\ntegenwoordigheid van den ander te gevoelen.\n\nToen Wronsky nogmaals zijn kijker daarheen richtte, bemerkte hij\nop het gelaat van vorstin Barbara een verschrikkelijke en toornige\nuitdrukking en zag hij, hoe zij zich voortdurend naar de naburige loge\nomkeerde. Ook Jawschin keek boos dien kant uit.--In die loge zaten de\nKatawassow\'s. Wronsky kende hen en wist, dat ook Anna met hen bekend\nwas. Mevrouw Katawassow, een kleine, magere vrouw, was opgestaan en\nsloeg, terwijl zij Anna den rug toekeerde, haar sortie om, waarbij haar\nman haar behulpzaam was. Haar gezicht zag er rood en toornig uit en\nzeer opgewonden zeide zij iets. Katawassow, een zwaarlijvige kaalkop,\ntrachtte zijn vrouw te kalmeeren, terwijl hij voortdurend naar Anna\nomkeek. Toen de dame was heengegaan, aarzelde haar man een tijdlang,\nterwijl hij met de oogen Anna\'s blik zocht met een blijkbaren wensch\nhaar te groeten. Zij scheen dat echter opzettelijk niet te willen\nbemerken, maar wendde zich om en zeide iets tot Jawschin, die zijn\nhoofd met het kortgeknipte haar naar haar toe boog. Katawassow verliet\nden schouwburg, zonder voor Anna te hebben kunnen buigen, en de loge\nbleef van dit oogenblik af ledig.\n\nWronsky wist niet, wat er tusschen de Katawassow\'s en Anna voorgevallen\nwas, maar zooveel was hem duidelijk, dat het iets vernederends\nvoor Anna moest geweest zijn. Hij maakte dat op uit hetgeen hij\ngezien had en vooral uit het opgewonden gloeiend gelaat van Anna,\ndie, dat wist hij, haar laatste krachten verzamelde om haar rol ten\neinde te spelen. En deze rol, uiterlijk kalm te schijnen, gelukte\nhaar volkomen. Wie haar en haar omgeving niet kende en niet alle\nuitdrukkingen van medegevoel, ontsteltenis en verwondering van de\nzijde der vrouwen, dat zij het waagde zoo in dit opvallend kanten\nhoofdtooisel en met haar schoonheid openlijk voor de wereld te\nverschijnen, gehoord had,--die moest de kalmte en schoonheid dezer\nvrouw bewonderen en kon niet vermoeden, dat de gevoelens van een\nmensch, dien men aan den schandpaal stelt, haar ziel beroerden.\n\nWronsky, die wist, dat er iets gebeurd was, maar niet wat, voelde een\nkwellende onrust, en in de hoop iets meer te vernemen, begaf hij zich\nnaar de loge zijns broeders. Hij koos opzettelijk dien uitgang van\nhet parterre, die zich tegenover Anna\'s plaats bevond en ontmoette\nhier zijn vroegeren regimentscommandant, die met twee bekenden\nsprak. Wronsky hoorde nog, hoe zij den naam Karenina uitspraken,\nen bemerkte, dat de commandant zich haastte, met beteekenisvollen\nblik op de sprekenden, luide Wronsky\'s naam te noemen.\n\n"Zoo, Wronsky! Wanneer kom je weer bij ons regement? Zonder een\nafscheidsfeestje kunnen we je toch niet ontslaan!" zeide hij.\n\n"Dat spijt me, maar ik heb nu geen tijd. Op een anderen\nkeer!" antwoordde Wronsky en snelde den trap op naar de loge zijns\nbroeders.\n\nHier zat zijn moeder, de oude gravin, met haar stijve\nkrullen. Warja was hem met prinses Sorakin op den corridor der\nbeletage tegengekomen. Warja begeleidde de prinses naar haar moeder,\ntoen gaf zij haar zwager een hand en begon dadelijk te spreken over\n\'t geen hem belang inboezemde. Zij was zoo opgewonden, als hij haar\nnog nooit gezien had.\n\n"Ik vind dat gemeen en afschuwelijk en madame Katawassow had daar\nvolstrekt geen recht toe. Madame Karenina," begon ze.\n\n"Nu? Wat dan"? Ik weet niets."\n\n"Hoe? Hebt ge \'t in \'t geheel niet gehoord?"\n\n"Je zult begrijpen, dat ik de laatste ben, die iets te hooren krijgt."\n\n"Is er wel een boosaardiger schepsel dan deze mevrouw Katawassow?"\'\n\n"Wat heeft ze dan gedaan?"\n\n"Mijn man heeft mij verteld.... Zij heeft madame Karenina\nbeleedigd. Haar man is uit zijn loge een gesprek met haar begonnen\nen daarover heeft zijn vrouw hem een standje gemaakt. Zij moet hardop\niets beleedigends gezegd hebben en is heengegaan."\n\nPrinses Sorakin verscheen in de deur.\n\n"Graaf Wronsky, uw mama zou u gaarne spreken," zeide zij.\n\n"Ik ben u nog altijd wachtende," zeide zijn moeder met een spottend\nlachje, "men ziet u in \'t geheel niet."\n\nHaar zoon bemerkte, dat zij haar leedvermaak niet verbergen kon.\n\n"Goeden avond, mama. Ik was op weg naar u toe," antwoordde hij\nkoeltjes.\n\n"Waarom gaat ge niet faire la cour a madame Karenine? Elle fait\nsensation. On oublie la Patti pour elle."\n\n"Mama, ik verzoek u vriendelijk, daarvan niet te spreken," antwoordde\nhij, het voorhoofd fronsend.\n\n"Ik zeg slechts, wat allen zeggen."\n\nWronsky antwoordde niet en richtte eenige woorden tot de prinses. In\nde deur trad hem zijn broeder tegen.\n\n"Ach, Alexei! Welk een laagheid! Een dom schepsel, meer niet!... Ik\nwilde reeds naar haar toegaan--Kom mee!"\n\nAlexei Wronsky hoorde hem niet. Hij ging een corridor door naar\nbeneden. Hij gevoelde, dat hij iets doen moest, maar hij wist niet\nwat. De toorn tegen haar, omdat zij zich zelf en hem in een valsche\npositie had gebracht, maar ook het medegevoel met haar lijden wond\nhem op. Hij ging door het parterre rechtstreeks naar haar loge. In\nhaar baignoire bevond zich Strenow, die met haar sprak.\n\n"Er zijn tegenwoordig geen tenors meer. Le moule en est brise."\n\nWronsky boog zich voor haar en groette Strenow.\n\n"Ik geloof, dat ge te laat gekomen zijt en de schoonste aria niet\ngehoord hebt," zeide Anna tot hem. Het scheen hem toe, dat zij hem\ndaarbij ironisch aanzag.\n\n"Ik ben een slecht criticus," zeide hij, met een ernstigen blik\nhaar aanziende.\n\n"Evenals vorst Jawschin," hernam zij lachend. "Die meent, dat Patti\nte luid zingt; ik dank je," zei ze met haar kleine hand het programma\naannemend, dat Wronsky voor haar had opgeraapt. Op dit oogenblik\nvertrok zij haar schoon gelaat; ze stond op en begaf zich naar den\nachtergrond der loge.----\n\nToen Wronsky bemerkte, dat haar loge in het volgend bedrijf ledig\nbleef, verliet ook hij het parterre en reed naar huis.\n\nHij vond haar alleen, nog in hetzelfde toilet, waarin zij den\nschouwburg bezocht had. Zij zat op den eersten stoel aan den wand\nen staarde voor zich uit; toen hij binnentrad, keek zij op en haar\ngezicht behield voor een oogenblik zijn strakke uitdrukking.\n\n"Waarom hebt ge...." begon zij en wilde opstaan. Maar hij hield haar\ntegen. "Gij, gij zijt de schuld van alles!" riep zij, in tranen van\ntoorn uitbarstende, op wanhopigen toon.\n\n"Anna! Ik heb u verzocht, u bezworen, er niet heen te gaan; ik wist,\ndat het u onaangenaam zijn moest."\n\n"Onaangenaam!" riep ze: "Ontzettend! Zoo lang ik leef, zal ik dat\nniet vergeten! Zij zeide, dat het schande was naast mij te zitten...!"\n\n"Woorden van een domme vrouw!" zeide hij; "maar waarom dat gewaagd,\nwaarom haar uitgedaagd?"\n\n"Ik haat uw kalmte. Gij hadt mij niet zoover moeten brengen. Als gij\neen weinig van mij hieldt...."\n\n"Anna! waarom deze twijfel aan mijn liefde?"\n\n"Wanneer gij mij liefhadt, zooals ik u liefheb, wanneer gij u zoo\nkwellen moest, als ik...." En zij zag hem aan met een uitdrukking\nvan schrik, van ontzetting.\n\nMaar toch was hij over haar ontstemd. Al verweet hij haar ook niets\nmet woorden, hij klaagde haar evenwel in zijn hart aan; maar toch\nverzekerde hij haar van zijn liefde, daar hij wist, dat dit alleen\nhaar troosten kon.\n\nEn deze liefdesbetuigingen, die hem zoo alledaagsch toeschenen, dat\nhij zich schaamde ze uit te spreken, ving zij gretig op en zij werd\nlangzamerhand weer kalm. Den volgenden dag reisden zij, geheel met\nelkander verzoend, naar het land.\n\n\n\n\n\nVIII.\n\n\nDarja Alexandrowna sleet den ganschen zomer met haar kinderen in\nPokrowka bij haar zuster Kitty Lewina. Op haar eigen landgoed was het\nhuis geheel vervallen en Lewin en zijn vrouw hadden haar overgehaald\nden zomer bij hen door te brengen. Stipan Arkadiewitsch vond deze\nschikking voortreffelijk en zeide, dat \'t hem alleen maar speet,\ndat zijn betrekking hem verhinderde eveneens den zomer met de zijnen\nbuiten door te brengen, daar dit voor hem het grootste geluk zou\nzijn. Hij bleef in Moskou achter en kwam van tijd tot tijd eenige\ndagen naar buiten.\n\nBehalve de Oblonsky\'s met al de kinderen en hun gouvernante, hield\nzich dezen zomer ook de oude vorstin Tscherbatzky bij de Lewins op. Zij\nhield het voor haar plicht onder de tegenwoordige omstandigheden haar\nonervaren dochter ter zijde te staan. Ook Warenka, Kitty\'s vriendin,\ndie zij in Soden had leeren kennen, had haar belofte vervuld Kitty\nte bezoeken, zoodra zij getrouwd zou zijn. Hoewel dit bijna allen\nbloedverwanten van Kitty waren en Lewin ze allen genegen was, betreurde\nhij toch een weinig zijn Lewinsche wereld en levenswijze, die, zooals\nhij zich uitdrukte, door den toestroom van het "Tscherbatzkysche\nelement" met vernietiging bedreigd werd. Van zijn eigen familie\nbezocht hem dezen zomer slechts zijn broeder Sergej Iwanowitsch; maar\nook hij was in zijn hart geen Lewin, maar een Kosnischew, zoodat het\nLewinsche element geheel onderlag.\n\nIn Lewins huis, dat zoo lang ledig was geweest, waren nu zooveel\nmenschen, dat bijna alle kamers bezet waren, en bijna elken dag\nmoest de oude vorstin, voor zij aan tafel ging zitten, de hoofden\ntellen om het dertiende kleinkind aan een afzonderlijke tafel te\nplaatsen. Ook Kitty, die zich zeer druk maakte met de huishouding,\nhad moeite genoeg al de hoenders, kalkoenen en eenden te verschaffen,\ndie de goede eetlust harer gasten zoozeer behoefde.\n\nTerwijl de kinderen in de kamer thee dronken, zaten de volwassenen\nop het balkon.\n\n"Gij kunt er op aan, wat ik u zeg. Alexander komt niet mee," zeide\nde oude vorstin.\n\nMen verwachtte namelijk met den avondtrein Stipan Arkadiewitsch,\nen de oude vorst had geschreven, dat hij misschien mede zou komen.\n\n"En waarom?" ging de oude dame voort. "Hij zegt, dat men jonggetrouwden\naan zich zelf moet overlaten."\n\n"Papa heeft ons reeds genoeg alleen gelaten; hij is nog nooit hier\ngeweest," zeide Kitty. "En welk een jong echtpaar zijn wij? We zijn\nreeds oud genoeg."\n\n"Maar wanneer hij niet komt, dan neem ik ook afscheid, kinderen,"\nzei de oude vorstin met bekommerde zucht.\n\n"Waar denkt ge aan, mama!" vielen haar nu haar dochters aan.\n\n"Bedenkt toch, hoe het hem, nu hij alleen is, te moede moet zijn! Want\nnu...." En plotseling, geheel onverwachts begon de stem der vorstin\nte beven. De dochters zwegen en zagen elkander aan. "Mama haalt\nzich altijd treurige dingen in \'t hoofd," spraken haar blikken. Zij\nwisten niet, dat, hoe behagelijk zich de vorstin ook bij haar dochter\ngevoelde en hoewel zij haar aanwezigheid hier voor noodig hield,\nhet haar en haar man treurig te moede was, sedert ook haar laatste,\nhaar lievelingsdochter getrouwd was en haar familienest zoo geheel\nwas verlaten.\n\n"Wat wilt ge, Agasija Michailowna?" vroeg Kitty plotseling aan de\nmet een geheimzinnig en gewichtig gelaat naast haar staande keukenmeid.\n\n"Over het avondeten...."\n\n"Ach, is het al weer zoo laat," zeide Dolly. "Ga gij nu heen om er voor\nte zorgen, dan zal ik intusschen met Grischa de les repeteeren. Hij\nis vandaag lui geweest."\n\n"Dat is me ook een les! Neen, Dolly, ik zal gaan," riep Lewin\nopspringende.\n\nGrischa, die op het gymnasium zou komen, moest voor dien tijd in\ndezen zomer nog al zijn lessen herhalen.\n\nDolly had reeds altijd in Moskou met haar zoon Latijn gewerkt,\nen toen zij nu bij de Lewins gekomen was, had zij het zich tot een\nregel gemaakt, ten minste eenmaal daags de moeielijkste Latijnsche\nthema\'s en rekenkundige voorstellen met hem te repeteeren. Lewin\nhad aangeboden dit voor haar te doen; maar toen de moeder eens zijn\nonderwijs had aangehoord, bemerkte zij, dat hij anders onderwees dan\nde leeraar in Moskou.\n\nEenigszins verlegen, omdat zij Lewin niet beleedigen wilde, antwoordde\nzij hem toch vastberaden, dat er precies naar het boek gerepeteerd\nmoest worden, zooals de onderwijzer gewoon was, en dat het beter was,\ndat zij dit zelf deed.\n\nHet verdroot Lewin, dat Stipan Arkadiewitsch uit louter traagheid\nniet zelf over het onderwijs zijner kinderen waakte, maar dit aan de\nmoeder overliet, die toch van het onderwijs, dat zij geven moest,\nzelf niets begrijpen kon. Daarom beloofde hij zijn schoonzuster,\ngeheel in haar geest en in dien van den leeraar te onderwijzen, hoewel\nhij het volstrekt niet met deze methode eens was, en hij ging voort\nzich met Grischa bezig te houden. Maar hij vergat somtijds den tijd\nen zoo ook heden.\n\n"Neen, Dolly, blijf zitten. Terstond zal alles in orde zijn!" zeide\nhij en nam het boek. "Alleen wanneer Stiwa komt en wij op de jacht\nmochten gaan, zal ik het uur verzuimen." En hij ging naar Grischa.\n\nIntusschen had ook Warenka op dezelfde wijze tot Kitty gesproken. Zij\nwist zich ook in het gelukkige, comfortabele huis van Lewin nuttig\nte maken.\n\n"Blijf gij zitten, Kitty, voor het avondeten zal ik zorgen," zeide\nzij en ging naar Agasija Michailowna.\n\n"Ja, ja, maar waarschijnlijk zullen er geen kuikens te krijgen\nzijn. Dan moeten wij van ons eigen...." zeide Kitty.\n\n"Zeer goed, wij zullen alles met Agasija Michailowna overleggen!" En\nWarenka verdween.\n\n"Welk een net meisje!" zeide de vorstin.\n\n"Meer dan net, mama," zeide Kitty, "zij is er een, zooals er geen\ntweede bestaat!"\n\n"Dus gij verwacht Stipan Arkadiewitsch?" mengde zich Sergej Iwanowitsch\nin het gesprek. "Twee meer verschillende zwagers zijn er niet," voegde\nhij er fijntjes lachend bij; "de een levendig en als de visch in het\nwater, slechts in de gezellige kringen thuis, de ander, onze Kostja,\nook levendig, haastig en voor alles ontvankelijk, maar in gezelschappen\nals verstijfd, of hij slaat om zich heen als een visch op het droge."\n\n"Ja, hij is zeer lichtzinnig," zeide de vorstin tot Sergej gewend. "Ik\nwou u juist verzoeken er eens met hem over te spreken, dat zij (ze\nwees op Kitty) onmogelijk hier kan blijven; ze moet noodzakelijk naar\nMoskou verhuizen. Hij zegt, dat hij een dokter wil laten komen."\n\n"Mama, hij zal alles doen! Hij keurt alles goed!" zeide Kitty, die\nzich over haar moeder ergerde, omdat zij in deze aangelegenheid Sergej\nIwanowitsch tot rechter wilde maken.\n\nMidden in dit gesprek hoorde men in de allee het snuiven van paarden\nen het rollen van wielen over het kiezelzand.\n\nDolly had nog geen tijd gehad om op te staan, ten einde haar man\nte gemoet te snellen, toen Lewin reeds uit het venster van de kamer\nsprong, waar Grischa zijn les leerde en dezen er door beurde.\n\n"Dat is Stiwa!" riep Lewin van beneden. "Wij zijn met de les klaar,\nDolly! Wees onbezorgd!" voegde hij er bij.\n\n"Is, ea, id; ejus, ejus, ejus!" riep Grischa, die hard begon te loopen\nen reeds in de allee zijn vader tegen sprong. Lewin snelde hem echter\naan den wagen te gemoet.\n\n"En er is nog iemand in. Wel het is papa!" riep hij van den ingang\nder allee terug. "Kitty! ga die steile trap niet af! Ga achterom!"\n\nMaar Lewin had zich in zijn veronderstelling vergist, dat de naast\nStipan in den wagen zittende de oude vorst was; hij bemerkte spoedig\neen knappen, welgedanen jongen man met een Schotsche muts met\nlange linten van achteren. Dit was Wassenka Wesslowsky, een verre\nbloedverwant der Tscherbatzky\'s, een Petersburg-Moskouer en elegant\njong mensch, "een kapitale kerel en hartstochtelijk jager," zooals\nStipan hem voorstelde.\n\nVolstrekt niet verlegen over de teleurstelling, die hij veroorzaakt\nhad, doordien men zijn persoon met dien van den vorst had verwisseld,\nbegroette Wesslowsky Lewin zeer vergenoegd, terwijl hij hem aan hun\nvroegere kennismaking herinnerde. Toen hief hij Grischa in den wagen\nen zette hem op den pointer, dien Stipan Arkadiewitsch meegebracht had.\n\nLewin steeg niet in den wagen, maar ging er achter. Hij was eenigszins\nontstemd, dat de oude vorst niet medegekomen was, van wien hij steeds\nmeer was gaan houden, hoe meer hij hem leerde kennen; het ergerde hem\nook, dat deze Wassenka Wesslowsky, een geheel vreemd en overtollig\npersoon, medegekomen was. Dit scheen bij hem nog meer, toen hij zag,\nhoe hij op de balkontrap, waar zich groot en klein verzameld had,\nop een beleefde en galante wijze Kitty\'s hand kuste.\n\n"Ik ben uw vrouws neef, oude kennissen!" zei Wassenka, Lewins hand\nstevig drukkend.\n\n"Is er veel wild?" vroeg Stipan reeds aan Lewin, hem nauwelijks tijd\nlatend om ieder te begroeten. "Wij hebben vreeselijke plannen met\nhem! Hier, Tania! Dat is voor jou. Haal eens, wat daar achter in de\nkales ligt!" Zoo sprak hij naar alle kanten. "Hoe frisch zie je er uit,\nDollinka!" zeide hij tot zijn vrouw en kuste haar voor de tweede maal\nde hand. Toen hield hij deze in zijn linkerhand en sloeg er zachtjes\nmet de rechter op.\n\nLewin zag Stipan wrevelig aan. Alles, wat hij sprak en deed, beviel\nhem niet.\n\n"Wien heeft hij gisteren wel met deze lippen gekust?" dacht hij\nbij het zien van zijn teederheden jegens zijn vrouw. Hij zag Dolly\naan en ook zij beviel hem niet. "Zij kan toch niet aan zijn liefde\ngelooven! Waarom verheugt zij zich dan zoo? Afschuwelijk!"--Hij zag de\noude vorstin aan, die hem nog een oogenblik te voren zoo eerwaardig\nhad toegeschenen, maar de manier, waarop zij nu, alsof zij in haar\neigen huis was, dezen Wassenka met zijn linten begroette, beviel\nhem ook niet. Zelfs Sergej Iwanowitsch, die juist de trap opging,\nscheen hem onaangenaam om de geveinsde vriendelijkheid, waarmee hij\nStipan Arkadiewitsch ontving, hoewel Lewin toch wist, dat zijn broeder\nOblonsky volstrekt niet lief had of achtte.--Maar het afschuwelijkst\nvan allen scheen hem Kitty toe, die zich volkomen naar de blijde\nstemming voegde, waarmede deze vreemde heer zijn komst voor zich en\nal de overigen als een feestdag beschouwde, en hoofdzakelijk ontstemde\nhem het bizondere lachje, waarmede zij zijn glimlach beantwoordde.\n\nIn druk gesprek gingen allen in huis. Maar toen men plaats genomen had,\nkeerde Lewin zich om en ging naar buiten.\n\nKitty bemerkte, dat er iets in haar man omging. Zij zocht een geschikt\noogenblik waar te nemen om hem alleen te spreken, maar hij haastte\nzich om van haar los te komen en zeide, dat hij eens op de hoeve\nmoest gaan rondzien. In lange had hem zijn bouwerij niet zoo gewichtig\ngeschenen als nu.\n\n"Voor haar is het altijd feestdag," dacht hij, "maar voor de zaken\nis er geen feestdag; zij kunnen niet wachten en zonder dezelve kan\nmen niet leven."\n\n\n\n\n\nIX.\n\n\nLewin keerde eerst naar haar terug, toen men hem voor het\navondeten riep. Op de trap stonden Kitty en Agasija over den wijn\nte beraadslagen.\n\n"Wat maakt ge toch voor omhaal? Denzelfden als gewoonlijk."\n\n"Neen, dien drinkt Stiwa niet.... Kostja! Wacht toch! Wat scheelt\nje?" zeide Kitty en ging achter hem aan. Maar onbarmhartig, zonder\nop haar te wachten, ging hij met groote stappen naar de eetkamer en\nnam terstond deel aan een levendig gesprek, dat Stipan en Wassenka\ndaar met elkander voerden.\n\n"Nu? Hoe is het? Gaan we morgen op de jacht?" vroeg Stipan.\n\n"Ja, toe, laat ons gaan," zei Wesslowsky, terwijl hij zijdelings op\neen stoel ging zitten en zijn welgedaan been onder zich trok.\n\n"Zeer gaarne! Laat ons gaan! Zijt ge dit jaar al op de jacht\ngeweest?" zeide Lewin, terwijl hij opmerkzaam Wesslowsky\'s been\nbeschouwde, met geveinsde beleefdheid, die Kitty zoo goed in hem kende,\nen die hem volstrekt niet goed stond. "Ik weet niet, of wij snippen\nzullen vinden, maar watersnippen zijn er veel. Maar wij moeten vroeg\nopstaan. Zult gij ook niet te vermoeid zijn? Zijt gij niet moede,\nStiwa?"\n\n"Ik moede, ik ben nog nooit moede geweest. Wat mij aangaat, behoeven\nwij den geheelen nacht niet te slapen. Wij zullen gaan wandelen."\n\n"Inderdaad! Dat zou heerlijk zijn!" bevestigde ook Wesslowsky.\n\n"O, daarvan zijn wij overtuigd, dat gij niet behoeft te slapen en\nanderen ook geen tijd tot slapen zult gunnen!" zeide Dolly tot haar\nman met nauwelijks merkbare ironie, waarmede zij zich nu bijna altijd\ntot hem wendde. "Mij dunkt, het zou nu reeds tijd zijn.... Ik ga en\neet van avond niet."\n\n"Neen, blijf toch, Dollinka!" zeide hij en ging om de tafel heen naar\nhaar toe; "ik heb u nog zooveel te vertellen."\n\n"\'t Zal wel niet veel bizonders zijn!"\n\n"Weet gij: Wesslowsky is bij Anna geweest. Zij wonen nu\nslechts zeventig werst van hier. En ik wil er ook bepaald\nheenrijden. Wassenka! kom eens hier!"\n\nEn Wassenka ging naar de dames en nam naast Kitty plaats.\n\n"Och, toe! Vertel ons eens! Gij zijt bij haar geweest? Hoe gaat het\nhaar?" wendde zich Dolly tot hem.\n\nLewin bleef aan het andere eind van de tafel zitten en zonder\nzijn gesprek met Sergej en de vorstin af te breken, zag hij, dat\nzich tusschen Stipan, Dolly, Kitty en Wesslowsky een levendig en\ngeheimzinnig gesprek ontspon; en dat niet alleen, hij zag ook op het\ngezicht zijner vrouw de uitdrukking van een ernstig gevoel, terwijl\nzij onafgewend in het knap gelaat van Wesslowsky zag, die levendig\niets vertelde.\n\n"Het is heel prettig bij hen," verhaalde hij van Wronsky en Anna;\n"ik mag mij trouwens geen oordeel aanmatigen, maar men gevoelt zich\nbij hen, alsof men tot de familie behoort."\n\n"Wat denken zij te doen?"\n\n"Ik geloof, dat hun plan is den winter in Moskou door te brengen."\n\n"Hoe goed zou het zijn, als wij elkaar allen bij hen\nontmoetten! Wanneer gaat gij weer naar hen toe?" vroeg Stipan aan\nWassenka.\n\n"Ik denk de maand Juli bij hen door te brengen."\n\n"En gij? Wanneer wilt gij er heen?" vroeg hij zijn vrouw.\n\n"Ik heb het reeds lang willen doen en ga er bepaald heen,"\nantwoordde Dolly. "Ik heb medelijden met haar. Ik ken haar. Zij is\neen uitstekende vrouw. Ik ga alleen, wanneer gij weg zijt; dan val\nik niemand lastig. Het is zelfs beter zonder u."\n\n"Zeer goed," zeide Stipan. "En gij, Kitty?"\n\n"Ik? Wat zou ik daar doen?" vroeg Kitty rood wordend. En zij wendde\nhaar oogen naar Lewin.\n\n"Kent gij Anna Arkadiewna?" vroeg Wesslowsky haar; "zij is een\nbuitengewoon aantrekkelijke vrouw."\n\n"Ja!" antwoordde zij nog sterker blozend, stond op en ging naar Lewin.\n\n"Gaat ge morgen op de jacht?" vroeg ze.\n\nZijn ijverzucht was in deze weinige oogenblikken, vooral toen hij den\nblos zag, die haar wangen bedekte, terwijl zij met Wesslowsky sprak,\nreeds zeer hoog gestegen. Nu legde hij haar woorden op zijn manier\nuit. Hoe dwaas het hem ook later scheen, nu was het hem duidelijk, dat\nzij deze vraag slechts tot hem richtte, omdat zij gaarne dit genoegen\nwilde bereiden aan Wesslowsky, op wien ze naar zijn voorstelling nu\nreeds verliefd was.\n\n"Ja zeker!" antwoordde hij met een onnatuurlijke stem, die hem zelf\nonaangenaam toeklonk.\n\n"Maar zou het niet beter zijn, dat gij morgen nog thuis bleeft? Anders\nheeft Dolly niets aan haar man. Gij kunt dan overmorgen gaan." De\neigenlijke zin dezer woorden werd zoo door Lewin verklaard: "scheid\nmij niet zoo spoedig van hem. Of gij heengaat, is mij onverschillig,\nmaar gun mij morgen nog het gezelschap van dezen bekoorlijken jongen\nman.--Zoo ge wilt, kunnen wij ook morgen nog thuis blijven!" antwoordde\nLewin met gemaakte beleefdheid.\n\nIntusschen was ook Wesslowsky, die niet vermoedde, welk lijden zijn\naanwezigheid veroorzaakte, van tafel opgestaan en Kitty met een\nvriendelijk lachenden blik volgend, naderde hij haar weer. Lewin zag\ndezen blik. Hij verbleekte en een oogenblik begaf hem de adem.\n\n"Dus morgen? Mooi, dan gaan we!" zei Wesslowsky, viel op een stoel\nneer en trok zijn been weer onder zich. Lewins ijverzucht groeide\naan. Hij zag zich reeds als bedrogen echtgenoot, wien de vrouw en\nhaar minnaar slechts noodig hadden om hen de genoegens en gemakken\ndes levens te verschaffen.--Toch vroeg hij zijn gast vriendelijk en\nbeleefd naar zijn jachtpartijen, zijn geweer, zijn laarzen en sprak\nmet hem af morgen op de jacht te gaan.\n\nTot Lewins geluk maakte de oude vorstin een eind aan zijn lijden,\ndoor op te staan, terwijl zij Kitty den raad gaf dadelijk naar bed te\ngaan. Maar ook dit liep niet zonder nieuwe smart voor Lewin af. Toen\nnamelijk Wesslowsky van de gastvrouw afscheid nam, wilde hij haar\nweer de hand kussen, maar Kitty onttrok ze hem met naive ruwheid,\nwaarvan haar moeder haar later een verwijt maakte, terwijl ze zeide:\n\n"Dat is bij ons geen gewoonte."\n\nIn Lewins oogen echter had zij schuld, omdat zij deze verhouding reeds\nzoover had laten komen, en nog meer, omdat zij hem haar misnoegen\ndaarover zoo onbeleefd te kennen gaf.\n\n"Hoe kan men nu reeds slapen!" zeide Stipan Arkadiewitsch, die nu\nna den bij het avondmaal gedronken wijn in zijn geliefkoosde, zalige\nstemming geraakt was.\n\n"Zie, Kitty," ging hij voort en wees naar de achter de linden opkomende\nmaan: "Hoe schoon! Nu een serenade, Wesslowsky! Weet ge, hij heeft\neen heel mooie stem. Wij hebben onderweg gezongen. Hij heeft twee\nzeer schoone romancen meegebracht, de nieuwste. Hij moet ze eens met\nWarenka Andrejewna zingen."\n\n\n\n\n\nX.\n\n\nToen men elkander goeden nacht gezegd had, gingen Oblonsky en\nWesslowsky nog lang in de allee op en neer, en men hoorde hun stemmen,\ntoen zij de nieuwe romancen, zongen.\n\nLewin, die nu met zijn vrouw alleen was, beantwoordde geruimen tijd\nhaar herhaalde vraag niet, wat hem toch scheelde? Maar eindelijk,\ntoen zij zelf hem met een bedeesd lachje vroeg:\n\n"Is u misschien iets aan Wesslowsky niet bevallen?" toen barstte hij\nlos, het eene woord viel er na het andere uit en hij zeide haar alles.\n\nWat hij toen uitsprak, deed hem zelf zeer, maar daardoor wond hij\nzich nog meer op.\n\nHij stond voor haar, met van toorn stralende blikken en grimmig\nsamengetrokken wenkbrauwen; hij drukte zijn gespierde handen tegen\nde borst, als moest hij al zijn krachten inspannen om zich in te\nhouden. Zijn houding zou belachelijk geweest zijn, als zich daarin\nniet al zijn kwellend zelfbedwang had uitgesproken. De uitdrukking\nvan zijn gelaat zou hard, ja wreed geweest zijn, wanneer die niet\ntevens een hevig lijden, waardoor hij zich vernederd gevoelde,\nverraden had. Zijn kin beefde en zijn stem was gebroken. "Jaloersch\nben ik niet! Dat is een belachelijk woord! Ik kan niet jaloersch\nzijn en denken, dat.... Ik kan niet uitspreken, wat ik gevoel, maar\nhet is verschrikkelijk.... Ik ben niet jaloersch, beleedigd ben ik,\nvernederd, omdat iemand het wagen kan te gelooven ... het wagen kan\nu met zulke oogen aan te zien...."\n\n"Met welke oogen?" vroeg Kitty, terwijl zij zich zoo nauwkeurig\nmogelijk alle woorden en gebaren van dien avond zocht te herinneren. In\nden grond van haar hart vond zij trouwens, dat er iets in dien\nblik gelegen had, waarmee hij haar van het andere eind van de tafel\nwas gevolgd, maar dat waagde zij zich zelf niet te bekennen, veel\nminder kon zij er toe besluiten het Lewin mee te deelen en daardoor\nzijn lijden slechts te vergrooten. "En wat zou er aan mij dan voor\naantrekkelijks zijn...."\n\n"Ach!" riep hij en greep zich naar het hoofd: "Hadt ge dat toch niet\ngezegd! Dus, wanneer gij aantrekkelijk waart...."\n\n"Ach neen, Kostja, wacht toch! Hoor dan toch!" zeide zij deelnemend en\nmedelijdend: "Hoe kunt ge zoo iets denken? Mogen er dan voor mij in\n\'t geheel geen menschen bestaan, geen.... Zeg, wilt ge dan, dat ik\nniemand zien zal?"\n\nIn het eerste oogenblik had zijn jaloezie haar beleedigd; het ergerde\nhaar, dat haar zelfs de kleinste en onschuldigste verstrooiing verboden\nzou zijn, maar nu had zij gaarne deze kleinigheden, ja alles opgeofferd\nom hem slechts gerust te stellen en van het lijden, dat hem kwelde,\nte bevrijden.\n\n"Begrijp toch het angstige en belachelijke mijner positie" ging hij in\nvertwijfeling fluisterend voort: "Hij bevindt zich als gast in mijn\nhuis, hij doet eigenlijk niets onbehoorlijks, maar deze te groote\nvrijheid, de manier, waarop hij zijn been onder zich trekt.... Hij\nhoudt dat voor een goeden, ja den besten toon--en zoo moet ik de rol\nvan voorkomend gastheer tegen over hem spelen!"\n\n"Maar Kostja! Gij overdrijft!" zeide Kitty, die zich in haar hart over\nde kracht zijner liefde voor haar, die zich nu in zijn jaloezie uitte,\nverheugde en ze toch vreesde.\n\n"Hoofdzakelijk echter dit: gij zijt nu eenmaal voor mij iets zoo\nheiligs, wij zijn zoo gelukkig met elkander, zoo gelukkig op onze\neigen manier, en nu komt plotseling deze erbarmelijke.... Neen, geen\nerbarmelijke--waarom hem uit te schelden? Wat gaat mij dat aan? Maar\nwaarom moet uw en mijn geluk...?"\n\n"Weet ge, nu wordt het mij duidelijk, waardoor dit gekomen is!" viel\nKitty hem in de rede.\n\n"Nu? Waardoor? waardoor dan?"\n\n"Ik heb bemerkt, hoe gij ons aanzaagt, toen wij ons daar aan tafel\nmet elkander onderhielden...."\n\n"Nu ja! Ja!" zeide Lewin geheel verschrikt.\n\nZij vertelde hem alles, wat zij daar gesproken hadden. Lewin hoorde\nzwijgend toe, toen zag hij onderzoekend in haar bleek, bedeesd gelaat\nen greep zich plotseling naar het hoofd.\n\n"Kitty, vergeef mij! Ik heb u gekweld, mijn lieveling! Dat is immers\nniets als waanzin! Katja, ik heb groot ongeluk. Hoe kan men zich nu\nom zulken onzin kwellen!"\n\n"Neen, ik heb met u te doen...!"\n\n"Met mij? Wat ben ik? Een waanzinnige...! En daaronder zoudt gij\nlijden? Maar het is verschrikkelijk te denken, dat ieder vreemd mensch\nons geluk zou kunnen verstoren!"\n\n"Dat is waar! Dat is bepaald beleedigend!"\n\n"Maar nu zal hij juist den geheelen zomer bij ons blijven en ik\nzal hem met attenties overladen!" zei Lewin haar de handen kussend:\n"Gij zult zien! Reeds morgen.... Ja, dat is waar, morgen gaan wij\nimmers op de jacht...."\n\n\n\n\n\nXI.\n\n\nDen volgenden morgen, voor de dames waren opgestaan, hielden de\njachtwagens voor de trap stil en Laska, die reeds lang begrepen had,\ndat men op de jacht ging, zat, nadat hij zich moe gesprongen en\ngejankt had, naast den koetsier op den bok, van waar hij onrustig,\nopgewonden en afkeurend door de deur naar de jagers keek, die nog\nsteeds niet kwamen.\n\nDe eerste, die verscheen, was Wassenka Wesslowsky met hooge nieuwe\nlaarzen, die tot over de helft der welgedane dijen reikten, met een\ngroen jachtbuis, met een nieuwe, sterk naar leer riekende patroontasch\nomgord, met zijn muts met linten en met een nieuw Engelsch geweer\nzonder ring aan den riem. Kort daarop ging weer een deur open en\nzich draaiend en keerend sprong Kraak, de bont-gevlekte pointer van\nStipan Oblonsky, naar buiten, en deze zelf verscheen met een geweer\nin de hand en een sigaar in den mond.\n\n"Tubo, tubo, Kraak!" riep hij vriendelijk den hond toe, die hem met\nzijn pooten tegen den buik en de borst opsprong en er mee in de\nweitasch bleef hangen. Stipan was getooid met een soort schoenen\nuit een stuk leer, met een gescheurde broek en een kort jasje; op\nzijn hoofd zat de ruine van een hoed, maar zijn geweer, een geweer\nvan het allernieuwste systeem, geleek op een speeltuig, en wei-\nen patroontasch, hoewel er versleten uitziende, waren van het beste\nmateriaal.\n\nWassenka Wesslowsky had tot nu toe geen denkbeeld gehad van\ndeze echte jacht-chique om zich in lompen te kleeden, maar zijn\njachtbenoodigdheden waren altijd in den besten staat. Eerst nu begreep\nhij dit, toen hij de elegante weldoorvoede en lustige jonkersgestalte\nvan Stipan in zijn lompen aanschouwde, en hij besloot zich op de\nvolgende jacht ook zoo te kleeden.\n\n"Nu? en waar blijft onze gastheer?" vroeg hij.\n\n"Een jonge vrouw!" zei Stipan lachend.\n\n"Ja en zulk een bekoorlijke!"\n\n"Hij was reeds in aantocht. Hij zal wel weer naar haar toegeloopen\nzijn."\n\nStipan Arkadiewitsch had juist gegist. Lewin was weer naar zijn\nvrouw geloopen om haar nog eens te vragen, of zij hem zijn domheid\nvan gisteren wel geheel vergeten had, en haar te smeeken om Gods wil\ntoch ook heel voorzichtig te zijn. "Gij moet u vooral de kinderen van\nhet lijf houden, zij zouden u kunnen stooten!" En toen moest zij hem\nnogmaals verzekeren, dat ze niet meer boos op hem was; twee dagen zou\nhij wegblijven, maar hij verzocht haar echter hem morgen een briefje\nte zenden, slechts twee woorden, opdat hij wist, of het haar goed\nging. Daarna had hij nog allerlei schikkingen, de zaken betreffende,\nte maken, en eindelijk reed het jachtgezelschap weg.\n\nToen Lewin alle zorgen over zijn zaken en zijn gezin achter zich had,\ngevoelde hij zulk een levensvreugde en blijde verwachting, dat hij\nniet in staat was te spreken.\n\nOblonsky ging het eveneens. Hij was ook niet spraakzaam. Maar\nWesslowsky babbelde onophoudelijk. Terwijl Lewin naar hem luisterde,\nschaamde hij zich, dat hij gisteren zoo onrechtvaardig tegen hem\ngeweest was. Wesslowsky was werkelijk een beste jongen, eenvoudig,\ngoedhartig en zeer vroolijk. Zijn optimistische opvatting van het\nleven en een zeker nobel laisser aller deden echter Lewin eenigszins\nonaangenaam aan; hij scheen van meening, dat zijn lange nagels,\nzijn met linten getooid mutsje en zulke dingen meer hem een hooge\nbeteekenis gaven; maar dat kon men in hem verontschuldigen om zijn\nnet gedrag en zijn goedhartigheid.\n\nNadat zij drie werst gereden hadden, bemerkte Wesslowsky plotseling,\ndat hij zijn brieventasch miste. Hij moest ze onderweg verloren of\nthuis gelaten hebben. Er bevonden zich driehonderd en zeventig roebel\nin, en dus werd de koetsier met een paard teruggezonden om te zoeken,\nterwijl Lewin nu met de beide andere zelf reed.\n\n"Welke marschroute nemen we?" vroeg Stipan.\n\n"Zoo is het plan: Eerst rijden we tot Gwosdewo, daar is een\nsnippenmoeras en achter Gwosdewo liggen overal mooie, groote moerassen\nmet watersnippen; maar houtsnippen zijn er ook. Nu is het zeer warm,\nmaar wij komen er nog voor den avond aan, twintig mijl is \'t, en\nonderweg schieten we wat zich nog vertoont. Dan overnachten wij daar\nen gaan morgen naar de groote plassen."\n\n"Is er dan onderweg niets?"\n\n"Ja, een weinig is er wel, maar het kost ons slechts tijd en het is\nook te warm!"\n\nLewin zelf verachtte deze plaatsen volstrekt niet; maar zij waren\nte dicht bij zijn huis en hij kon er alle dagen jagen; ook waren zij\nklein, ten minste voor drie personen.\n\nToen zij in de nabijheid van zulk een moeras kwamen, wilde Lewin\ner voorbij rijden, maar het geoefend jagersoog van Stipan bespeurde\nterstond een ter zijde van den weg gelegen poel. Hij verzocht Lewin\nstil te houden en stapte met Wesslowsky uit, terwijl Lewin als\nvoorkomend gastheer bij de paarden bleef.\n\nKraak ging terstond in het boschje en Lewin liep het eerst achter hem.\n\nStipan was nog niet aan den poel gekomen, toen een groote snip er\nuit vloog. Wesslowsky schoot langs hem heen en de vogel vloog op een\nongemaaide weide. Kraak vond hem daar weer, joeg hem op en Wesslowsky\nschoot hem neder. Daarop keerde hij naar den wagen terug.\n\n"Nu moet gij gaan en ik blijf bij de paarden," zeide hij tot Lewin.\n\nDe lust om ook aan de jacht deel te nemen werd Lewin te sterk. Hij\ngaf Wesslowsky de teugels en begaf zich in het moeras.\n\nLaska had, zich over onrechtvaardigheid willende beklagen, reeds\nlang gejankt. Nu liep hij rechtstreeks naar een geheel veiligen,\nLewin bekenden heuvel, waar Kraak nog niet geweest was.\n\n"Houd hem toch terug!" riep Stipan Arkadiewitsch.\n\n"Hij zal er geen op de vlucht jagen," riep Lewin terug en snelde\nachter Laska aan.\n\nLaska liep in een kring om den heuvel, herhaalde dit, kromp plotseling\nineen en bleef in die houding staan.\n\n"Stiwa, kom!" riep Lewin, die zijn hart luider voelde kloppen, en\nterwijl hij vasten grond voor zijn voeten zocht, naderde hij den\nhond. "Pil!"\n\nGeen groote houtsnip, maar een watersnip vloog nabij den hond op;\nmaar op het oogenblik, dat Lewin mikte, hoorde hij een geplas in het\nwater, dat nader bij kwam en de stem van Wesslowsky, die hem luid\niets toeriep. Lewin zag zelf, dat hij te laag mikte, maar hij schoot\ntoch. Toen hij zag, dat hij gemist had, keek hij om en bespeurde,\ndat de paarden met den wagen niet meer op den weg, maar in den poel\nstonden. Wesslowsky, die bij het schieten wilde zijn, was het moeras\ningereden en de paarden zakten in den grond.\n\n"De duivel hale hem!" zeide Lewin en snelde naar den zinkenden\nwagen. "Waarom ben je er in gereden?" vroeg hij ontevreden en,\nterwijl hij den juist terugkeerenden koetsier te hulp riep, begon\nhij de paarden af te spannen.\n\nHet verdroot Lewin, dat men hem in het schieten gestoord had en de\npaarden in den drassigen grond had laten geraken, maar vooral, dat noch\nStipan Arkadiewitsch, noch Wesslowsky hem en den koetsier de geringste\nhulp verleende om de paarden af te spannen en te bevrijden. Want\nbeiden hadden niet het minste begrip van aanspannen. Hij beantwoordde\ndus Wesslowsky\'s verzekeringen, dat het hier toch geheel droog was,\nin \'t geheel niet en hield zich slechts met de paarden bezig. Toen\nhij echter later bemerkte, hoeveel moeite zich deze gaf den wagen\nuit den modder te trekken, verweet hij zich, dat hij nog onder den\nindruk van zijn gevoel van gisteren stond en te koel tegen Wesslowsky\nwas. Hij gaf zich dus moeite om door vriendelijkheid zijn stroefheid\nvan zooeven weer goed te maken.\n\nToen alles weer in orde gebracht was en de wagen weer op den straatweg\nstond, liet Lewin het ontbijt te voorschijn halen.\n\n"Bon appetit, bonne conscience! Ce poulet va tomber jusqu\'au fond de\nmes bottes." zei de vroolijk gestemde Wesslowsky, terwijl hij zijn\ntweede kuiken verslond. "Ziezoo! nu zijn onze rampen wel voorbij;\nnu zal alles goed gaan. Maar voor mijn misdrijf moet ik op den bok\nzitten, niet waar? Neen, neen! Ik ben Automedon! Gij zult eens zien,\nhoe goed gij u aan mij kunt toevertrouwen!" antwoordde hij Lewin,\ndie hem niet wilde laten rijden: "Neen, ik moet mijn schuld boeten\nen hier op den bok zit ik heerlijk!" En hij reed heen.\n\nLewin vreesde wel, dat hij de paarden te hard zou behandelen,\nmaar hij schikte zich naar zijn vroolijke luim, luisterde naar de\nvroolijke liederen, die Wesslowsky zong, naar zijn vertellingen en\nvoorstellingen, hoe men op Engelsche manier four in hand moest rijden,\nen zoo bereikten zij in de beste stemming de Gwosdewsche moerassen.\n\n\n\n\n\n\nXII.\n\n\nToen zij het groote moeras naderden, dacht Lewin er onwillekeurig over\nna, hoe zich van Wesslowsky te ontdoen om alleen te kunnen jagen. Ook\nStipan Arkadiewitsch scheen dezelfden wensch te koesteren; Lewin zag\nop zijn gezicht die uitdrukking van bezorgdheid, die een waar jager\nsteeds voor de jacht heeft.\n\n"Hoe zullen wij dan gaan? O, dat is een schoon moeras! Ik zie ook\nreeds een havik, en waar haviken zijn, daar is ook wild."\n\n"Ziet ge, heeren," zei Lewin met eenigszins donker gelaat; "ziet gij\ndaar dat rietgras!" Hij wees naar een donkere vlek op een reusachtig\ngroote, zich ver op den rechter oever van de rivier uitstrekkende\nweide, die voor de helft reeds gemaaid was. "Daar begint het moeras,\nrecht voor ons, waar het zoo groen wordt. Van daar loopt het naar den\nrechter kant verder, zooals ik nu de paarden laat gaan. Daar ziet ge\neenige verhevenheden van den grond, daar zijn vele groote snippen,\nrondom dit rietgras heen tot aan gindsch esschenboschje en tot aan\nde molen Dingsda. Dat is de beste plaats. Eens heb ik daar zeventien\nwatersnippen geschoten. Wij moeten nu in verschillende richtingen\nuit elkander gaan en elkaar bij den molen weer ontmoeten."\n\n"Wie gaat rechts en wie links?" vroeg Stipan Arkadiewitsch. "Rechts\nis het breeder, daar moet gij beiden heengaan, dan ga ik links,"\nzeide hij op den onschuldigsten toon ter wereld.\n\n"Goed! Wij zullen hem alles wegschieten!" stemde Wesslowsky toe. "Laat\nons gaan."\n\nZoo moest ook Lewin er mee instemmen, en zij scheidden; Lewin en\nWesslowsky met Laska gingen rechts, Stipan Arkadiewitsch met Kraak\nging links om het moeras heen. Nauwelijks waren zij aan het moeras\ngekomen, toen de beide honden begonnen te zoeken. Lewin kende dit\nbehoedzame en onzekere zoeken van Laska; hij kende ook deze plaats\nen wachte op een zwerm watersnippen.\n\n"Wesslowsky, blijf bij me," riep hij met halfluide stem zijn achter\nhem wadenden metgezel toe.\n\n"Ik zal je niet storen. Denk niet aan mij"\n\n"Poef, paf!" klonk het in Lewins oor. Wesslowsky had in een zwerm\neenden geschoten, die boven het moeras rondvloog. Nauwlijks vond\nLewin nog tijd om rond te zien, toen een watersnip zich liet hooren,\neen tweede, een derde,--acht watersnippen verhieven zich in de lucht.\n\nStipan Arkadiewitsch schoot er eene van, juist toen zij haar\nzigzagbeweging wilde beginnen. Toen mikte hij zonder zich te overijlen\nnaar een tweede, die naar het riet vloog, en zij viel onder het schot.\n\nLewin was minder gelukkig; hij schoot op te grooten afstand en\ntrof niet.\n\nStipan raapte zijn watersnip op en met een stralenden blik op Lewin\nzeide hij: "Zoo, nu gaan wij uit elkander."\n\nMet Lewin placht het altijd zoo te gaan, dat, wanneer zijn eerste\nschoten mislukten, hij opgewonden werd, zich ergerde en ten gevolge\ndaarvan den geheelen dag slecht schoot. Zoo ging het hem ook heden. Er\nwaren zeer veel watersnippen voorhanden. Ieder oogenblik vlogen er\neenige op en Lewin had alles weer goed kunnen maken; maar hoe meer\nhij schoot, des te meer geneerde hij zich voor Wesslowsky, die zonder\nmaat en doel er lustig op los schoot, niets doodde en daarover toch\nniet verlegen werd. Lewin overijlde zich, hij mat den afstand niet\nen kwam eindelijk zoo ver, dat hij schoot zonder zelfs de hoop te\nkoesteren nog iets te treffen. Ook Laska scheen dit te bemerken; zij\nzocht trager en keek onzeker en verwijtend naar de jagers om. Dezen\nwaren voortdurend in kruitdamp gehuld, maar in hun groote weitasschen\nbevonden zich nog maar drie kleine, lichte watersnippen. Intusschen\nknalden van de andere zijde niet talrijke, maar zooals het Lewin\ntoescheen, welgeslaagde schoten en bijna na ieder schot hoorde men\nStipan Arkadiewitsch\' stem: "Kraak! apporte!" Dat wond Lewin nog\nmeer op. De watersnippen vlogen door de lucht, hun neersmakken op\nden grond en het knallen in de lucht van alle kanten hield niet op;\nde opgejaagde snippen zetten zich dicht voor de jagers neer. Te voren\nzweefden slechts twee haviken boven hot moeras en nu waren er tien.\n\nNadat Lewin en Wesslowsky meer dan de helft van het moeras waren\nomgegaan, kwamen zij aan een weide, die in lange stukken aan de boeren\nverpacht was; de helft dezer stukken was reeds gemaaid.\n\n"Hei! jagers!" riep hun een der boeren toe, die op een uitgespannen\ntelega zat: "sterkt u eerst met een ontbijt en een slok!"\n\nLewin keek om.\n\n"Komt toch! Het zal u niet schaden!" riep een andere vroolijk gestemde\nboer met een rood gezicht en toonde daarbij zijn witte tanden en een\ngroene, in de zon blinkende flesch.\n\n"Qu\'est-ce qu\'ils disent?" vroeg Wesslowsky.\n\n"Wij moeten een borrel met hen drinken. Zij zullen deze weide wel\ngepacht hebben. Een borrel zou nu lang niet slecht smaken!" antwoordde\nLewin niet zonder slimheid, want hij hoopte, dat Wesslowsky den trek\nnaar brandewijn niet zou kunnnen weerstaan en naar de boeren gaan zou.\n\n"Waarom willen zij ons vrijhouden?"\n\n"Daar hebben ze plezier in. Ga maar naar hen toe. Het is wel eens\neen aardige grap."\n\n"Allons! c\'est curieux!"\n\n"Ja, ga er maar heen. Den weg naar den molen kunt ge niet missen."\n\nMet genoegen bemerkte Lewin, dat Wesslowsky met voorovergebogen lichaam\nen de vermoeide voeten traag uit het moeras trekkend naar de boeren\nop de droge weide ging.\n\n"Kom jij toch ook mee!" riep een der boeren Lewin toe: "wees niet\nbezorgd; er is nog stuk koek over!"\n\nLewin had gaarne deze uitnoodiging aangenomen, want hij voelde\nzich ook reeds vermoeid en het was telkens moeielijk de inzinkende\nvoeten uit het moeras te trekken. Hij was een oogenblik in twijfel,\nmaar hij zag, dat de hond stond en dus volgde hij dezen. Voor hem\nvloog een watersnip op; hij schoot en doodde ze. Maar Laska stond nog\naltijd; plotseling verhief zich voor haar een tweede watersnip. Lewin\nschoot. Maar hij had heden een ongelukkigen dag. Hij schoot mis en\nging nu heen om de eerste te zoeken. Maar hij vond ook deze niet. Dus\nook zonder Wesslowsky, wien hij van zijn ongelukkig slagen de schuld\nhad gegeven, werd de zaak niet beter. Ook hier nog waren zeer veel\nwatersnippen, maar Lewin schoot er herhaaldelijk voorbij.\n\n"Neen, ik moet kalm worden!" zeide hij bij zich zelf. Hij ging het\nmoeras uit, ging op een verhevenheid der weide zitten, trok de laarzen\nuit en schudde het water er uit, dronk zelf water, bevochtigde daarmee\nde beide heete loopen van zijn geweer en wiesch zich handen en gelaat.\n\nPlotseling sprong Kraak van achter een essenboschje te voorschijn\nen berook Laska met de gebaren eens overwinnaars. Achter Kraak,\nin de schaduw der esschen, werd de statige verschijning van Stipan\nArkadiewitsch zichtbaar. Hij kwam hen reeds hier tegen, zeer rood en\nverhit, met ontbloote borst, moeielijk gaande en met een vergenoegd\nlachje.\n\n"Nu? veel geschoten?" vroeg hij.\n\n"En gij?" was Lewins wedervraag. Hij behoefde niet te vragen: hij\nzag de boordevolle weitasch. Hij had veertien stuks geschoten.\n\n"Het gaat goed! Een mooie plaats! Wesslowsky is u zeker wat in den weg\ngeweest? Twee jagers met een hond, dat heeft geen eigenschap!" zeide\nStipan, zijn zege daardoor verkleinend.\n\n\n\n\n\n\nXIII.\n\n\nToen Lewin en Stipan Arkadiewitsch aan de molenaarswoning kwamen,\nwas Wesslowsky daar reeds binnen gegaan. Hij zat in het midden der\nhut en lachte op zijn vroolijke, aanstekelijke manier, terwijl hij\nzich met beide handen aan de tafel vasthield en zich door een soldaat,\nden broeder der molenaarsvrouw, de laarzen liet uittrekken.\n\n"Ik ben ook nu pas gekomen," riep hij de binnentredenden te gemoet;\n"ils ont ete charmants!" Denkt een aan: niet alleen te drinken, ook te\neten hebben ze mij gegeven, en welk een gebak! Delicieux! En nooit heb\nik een beteren borrel gedronken! Maar zij wilden absoluut geen geld\naannemen, in tegendeel, zij zeiden nog altijd: "Neem het niet kwalijk!"\n\n"Waarom zouden zij ook geld aannemen. Zij wilden u tracteeren; en zij\nhebben geen brandewijn te koop," zeide de soldaat, die hem eindelijk\nde eene laars met de natte kous uittrok.\n\nOndanks het vuil in de boerenkamer, dat de jagers met hun laarzen en\nde beslijkte honden, die zich hevig schudden, er in hadden gebracht,\nondanks modder- en kruitlucht en ondanks het gerammel van messen en\nvorken, gebruikten de jagers hun thee en hun avondmaal met een eetlust,\ndie alleen de jacht te weeg brengt.\n\nToen, na zich gereinigd en gewasschen te hebben, begaven zij zich\nnaar een aangeveegden hooizolder, waar de koetsier reeds het leger\nvoor de heeren bereid had.\n\nHoewel het reeds donker was, had toch geen der jagers lust tot slapen.\n\nNadat zij elkaar een tijdlang met herinneringen, anecdoten en\njachtverhalen hadden onderhouden, kwam hun gesprek op een thema, dat al\nhun belangstelling tot zich trok. Oblonsky had van een jacht verteld,\nwaaraan hij den vorigen zomer op het landgoed van een zekeren heer\nMaltus had deelgenomen. Maltus was een bekend spoorwegkoning, die de\ngezelligheid zeer beminde en dien Stipan Arkadiewitsch uit den grond\nvan zijn hart een kerel van goud noemde. Hij had verteld, hoe deze\nMaltus in het Twerskoische gouvernement groote moerassen gepacht had,\nhij beschreef de wagens en paarden, die de jagers daarheen hadden\ngebracht en de tent, die men voor het ontbijt in de nabijheid der\nmoerassen had opgeslagen.\n\n"Ik begrijp niet," zeide Lewin zich uit het hooi oprichtende, "dat\nzulke menschen u niet tegenstaan. Ik begrip wel, dat een ontbijt\nmet Lafitte iets heel aangenaams is, maar is het mogelijk, dat zulke\nweelde u niet tegen de borst stond? Al deze menschen--vroeger waren\nzij onze brandewijnpachters--verwerven zich een groot fortuin, maar op\neen wijze, waardoor zij toch de verachting van ieder verdienen; deze\nverachting is hun echter volkomen onverschillig, want met hun op zoo\noneerlijke wijze verworven geld koopen zij zich van de verachting los."\n\n"Ja, dat is waar," bevestigde Wesslowsky; "volkomen waar! Trouwens\nOblonsky doet het uit bonhommie, maar anderen zeggen toch: \'Oblonsky\nbezoekt ze....\'"\n\n"Neen, volstrekt niet!" Lewin hoorde, hoe Oblonsky dit lachend zeide:\n"Ik houd hem eenvoudig voor niets oneerlijker dan ieder rijk koopman\nof edelman."\n\n"Ja, maar door welken arbeid heeft hij het verdiend? Is dat dan arbeid,\nals men op lage, slinksche wijze een concessie verkrijgt om die later\nweer te verkoopen?"\n\n"Zeker is dat arbeid, namelijk arbeid in dien zin, dat wij zonder\nlieden van dit slag ook geen spoorwegen zouden hebben."\n\n"Maar deze arbeid is toch een geheel andere dan die van een landbouwer\nof een geleerde."\n\n"Dat geef ik toe, maar het is toch in zoover arbeid, als het een\nhandeling is, waaruit iets ontstaat, zooals hier de spoorweg. Of\nvindt ge misschien, dat spoorwegen iets onnoodigs zijn?"\n\n"O, zeker zijn ze nuttig. Maar iedere winst, die in geen verhouding\nstaat tot den arbeid, die er voor verricht wordt, is oneerlijk."\n\n"Wie kan echter hierin de juiste verhouding bepalen?"\n\n"Een geldwinning door oneerlijke middelen, door list...." zei Lewin,\ndie gevoelde, dat het hem niet gelukken wilde een scherpe lijn\ntusschen eerlijkheid en oneerlijkheid te trekken, zooals hij zich\nin gedachten voorstelde: "zooals ook deze inrichtingen van bankiers-\nen wisselaarskantoren...." ging hij voort: "kortom al deze soort van\nberoepen om zich zonder arbeid groote, kolossale vermogens te verwerven\nzijn een kwaad. Nu is slechts de vorm veranderd. Le roi est mort,\nvive le roi! Nauwelijks had men de brandewijnpacht opgeheven, of daar\nkwamen de spoorwegen, de banken: louter geldwinningen zonder arbeid."\n\n"Dat is misschien zeer waar en geestig.... Stil, Kraak! Rustig\nliggen!" riep Stipan Arkadiewitsch zijn hond, die zich krabde, toe;\nhij was van de juistheid van zijn standpunt ten volle overtuigd en\nbleef dus volkomen kalm en maakte geen haast.\n\n"Ge hebt nog altijd niet de grens tusschen eerlijken en oneerlijken\narbeid getrokken. Is het dan misschien ook oneerlijk, dat ik een\ngrooter inkomen geniet dan mijn griffier, hoewel hij misschien meer\nvan de zaak verstaat dan ik?"\n\n"Dat weet ik niet."\n\n"Nu goed, dan willen wij zeggen, dat de netto opbrengst van uw goederen\nmisschien vijfduizend roebel bedraagt, maar de boer, die er op werkt,\nkrijgt er, hoe hij zich ook moge inspannen, niet meer dan vijftig. Zou\ndat niet even onrechtvaardig zijn, als dat ik meer krijg dan mijn\ngriffier? Of dat Maltus een grooter inkomen heeft dan een van zijn\nstationschefs? Integendeel, ik zie in de houding der wereld tegenover\ndeze soort lieden slechts een op niets gegronde vijandelijkheid,\nen ik geloof, dat het niets is als ijverzucht."\n\n"Neen, dat is niet waar," viel Wesslowsky in. "IJverzucht kan het\nniet zijn. Er is en blijft iets onreins in zulk een zaak...."\n\n"Pardon," zeide Lewin, "gij vindt het onrechtvaardig, als ik\nvijfduizend roebel krijg en de boer er slechts dertig verdient. Het\nis onrechtvaardig, dat voel ik, maar...."\n\n"Inderdaad! Wij eten, drinken, gaan op de jacht, doen niets en hij is\naltijd zonder verpoozing aan het werk," zeide Wassenka Wesslowsky,\nin wien heden klaarblijkelijk voor de eerste maal deze gedachte was\nopgekomen, en die hij dus zeer open en oprecht uitsprak.\n\n"Ja, je gevoelt dat, maar geeft hem toch uw goed niet," zeide\nOblonsky eenigszins spottend tot Lewin. In den laatsten tijd,\nsedert zij beiden met twee zusters getrouwd waren, was er tusschen\nhen ongemerkt een soort van wedijver ontstaan, wie van beiden zijn\nleven het beste ingericht had, en deze wedijver deed zich ook nu in\nhun gesprek gelden, door er iets persoonlijks aan te geven.\n\n"Ik geef het niet, omdat niemand het van mij eischt; en wanneer ik\nhet ook wilde geven, dan zou ik het toch niet kunnen. En dan zou ik\nook niet weten aan wien?"\n\n"Geef het dezen molenaar hier; hij zal het niet weigeren."\n\n"Nu goed, maar hoe zal ik het hem geven?"\n\n"Dat weet ik niet. Maar wanneer gij er zoo van overtuigd zijt, dat\nje er geen recht op hebt...."\n\n"Daarvan ben ik volstrekt niet overtuigd. Integendeel, ik gevoel,\ndat ik geen recht heb het weg te geven, dat ik plichten tegenover\nmijn bezittingen, tegenover mijn familie heb."\n\n"Maar ik bid u, als gij deze ongelijkheid voor onrechtvaardig houdt,\ndan moet gij ook zoo handelen, dat...."\n\n"Ik handel ook, maar negatief, d.w.z. zoo, dat ik mij geen moeite\ngeef om het onderscheid tusschen hem en mij nog te vergrooten...."\n\n"Neen, pardon, dat is een paradox!"\n\n"Ja, dat is een sophistische uitlegging," bevestigde ook\nWesslowsky. "O, zie daar! Onze gastheer!" zeide hij tot den molenaar\ngewend, die door de krakende deur binnen kwam. "Slaapt gij nog niet?"\n\n"Neen, hoe kan ik slapen? Ik meende, dat de heeren slapen wilden,\nen daar hoor ik u spreken. Ik wilde mij hier nog een haak halen. Bijt\nhij ook?" vroeg de boer en ging voorzichtig op zijn bloote voeten de\nhonden voorbij.\n\n"Een kostelijke nacht!" zeide Wesslowsky. "Daar zingen immers vrouwen\nen lang niet kwaad! Wie zingt daar mulder?"\n\n"Dat zijn de dienstmeisjes van de hoeve hiernaast."\n\n"Laat ons nog wat gaan wandelen; wij slapen toch niet in. Kom\nOblonsky."\n\n"Hoe kan dat nu: hier blijven liggen en te gelijkertijd gaan\nwandelen?" zeide Oblonsky en rekte zich uit. "We liggen hier zoo\nlekker."\n\n"Nu, dan ga ik alleen," antwoordde Wesslowsky opspringend en trok\nzijn laarzen aan: "Tot weerziens, heeren! Zoodra het amusant wordt,\nzal ik je roepen."\n\n"Niet waar? Een kerel van goud!" zeide Oblonsky, toen Wesslowsky weg\nwas en de boer de deur achter hem had toegedaan.\n\n"Zonder twijfel!" verzekerde Lewin, die nog altijd aan het onderwerp\nvan hun gesprek dacht. Hij meende toch zijn gedachten, voor zoover hij\ndit kon, duidelijk te hebben uitgesproken, en toch zeiden deze beide\nmenschen, die alles behalve dom en heel oprecht waren, eenparig,\ndat hij zich met sophismen troostte. Dat had hem in verlegenheid\ngebracht. "Ja, vriendje, zoo is het: of men moet de tegenwoordig\nbestaande maatschappelijke verhoudingen als billijk erkennen en ze\nverdedigen, of men moet bekennen, dat men zich zelf op onrechtmatige\nwijze in een bevoorrechte positie bevindt en zich dit voordeel,\nzooals ik doe, maar met genoegen ten nutte maken."\n\n"Neen, als het een onrechtmatig voordeel was, dan zoudt ook gij\ndat niet met genoegen kunnen genieten, ik ten minste zou het niet\nkunnen. Om dat te kunnen, moet ik mij er van bewust zijn dat ik niet\nschuldig ben."\n\n"Wat dunkt je? Zullen wij ook nog niet wat naar buiten gaan?" vroeg\nStipan Arkadiewitsch, die het moede werd zijn gedachten nog meer in\nte spannen. "Inslapen doen wij toch niet. Laat ons dus gaan!"\n\nLewin gaf geen antwoord. Het zooeven uitgesproken woord, dat hij\nslechts negatief rechtvaardig handelde, had hij nog niet kunnen\nverkroppen.\n\n"Is het mogelijk, dat men rechtvaardig zijn kan, als men slechts\nnegatief handelt?" vroeg hij zich af.\n\n"Hoe sterk riekt dit versche hooi!" zeide Stipan zich oprichtend. "Ik\nslaap toch niet in. Wesslowsky schijnt daar wat uit te voeren. Hoor je\nwel, hoe ze lachen? Dat is zijn stem. Laat ons er toch ook heengaan."\n\n"Neen, ik ga niet," antwoordde Lewin.\n\n"Is dat misschien ook uit principe?" vroeg Stipan Arkadiewitsch\nlachend en zocht daarbij in het donker naar zijn muts.\n\n"Niet uit principe; maar wat zal ik daar doen?"\n\n"Hoor eens: jij zult je nog wat op den hals halen!" zeide Stipan,\ndie eindelijk zijn muts gevonden had.\n\n"Hoe zoo?"\n\n"Meent ge, dat ik niet gezien heb, hoe je naar uw vrouw geloopen\nzijt? Ik heb het wel gehoord, hoe het tusschen u beiden een kwestie\nvan het grootste gewicht was, of ge twee dagen op de jacht mocht\ngaan of niet. Dat is in een idylle heel mooi, maar zijn geheele\nleven door kan men dat niet volhouden. De man moet zorgen, dat hij\naltijd onafhankelijk blijft, hij heeft immers zijn eigen mannelijke\nbelangen. De man moet man zijn...." meende Stipan en opende de deur.\n\n"Dat wil zeggen, hij moet de dorpsmeisjes het hof maken?" vroeg Lewin.\n\n"Waarom niet, wanneer hij er plezier in heeft? Ca ne tire pas a\nconsequence. Mijn vrouw gaat het er niet slechter om en ik heb er\npret mede. De hoofdzaak is slechts, dat ons eigen huis ons heilig\nis. In huis mag niets voorvallen, voor de rest behoeft men zich zelf\nechter de handen niet te binden."\n\n"\'t Is mogelijk!" antwoordde Lewin droog en ging op de andere zijde\nliggen. "Ik wil morgen vroeg opstaan en reeds bij zonsopgang de deur\nuit. Van ulieden zal ik niemand wekken."\n\n"Messieurs! Venez vite!" klonk de stem van den terugkeerenden\nWesslowsky. "Charmante! Ik heb ze ontdekt! Charmante! Een waar\nGretchen!"\n\nLewin deed, alsof hij sliep. Oblonsky stak een sigaar op, verwijderde\nzich met Wesslowsky en spoedig vernam men het geluid der stemmen\nniet meer.\n\nLewin kon langen tijd niet inslapen. Hij hoorde zijn paarden beneden\nzich het hooi eten en hoe de molenaar met zijn oudsten zoon naar\nde nachtweide reed. Hij dacht aan den dag van morgen. "Morgen ga\nik heel vroeg en zal mij niet overijlen. Er zijn daar een menigte\nwatersnippen en groote snippen, en kom ik dan weer hier terug, dan vind\nik Kitty\'s brief. Ja, ik gedraag mij niet als een man tegenover haar;\nik ben geheel verwijfd geworden ... Maar wat te doen? Weer slechts\nnegatief handelen!"\n\nIn zijn halve sluimering hoorde hij het lachen en het vroolijke\ngebabbel van Stipan en Wesslowsky. Hij sloeg de oogen op. De\nmaan scheen. In haar helder licht zag hij beiden in de open\ndeur staan. Stipan zeide iets van de frischheid van het meisje\nen vergeleek haar bij een noot, die van den bast ontdaan was, en\nWesslowsky herhaalde lachend de door een boer gesproken woorden:\n"Maak maar, dat je zelf een vrouw krijgt!" en Lewin zeide slaperig:\n"Heeren, morgen bij het aanbreken van den dag...." en sliep in.\n\n\n\n\n\nXIV.\n\n\nHet was tegen tien uur \'s morgens, toen Lewin moede, hongerig en zeer\nopgeruimd van een gelukkige jacht met dertien stuks watersnippen en\neen eend naar den molen terugkeerde. Zijn kameraden waren intusschen\nook reeds ontwaakt en zaten aan het ontbijt.\n\n"Wacht eens, wacht eens!" zeide Lewin. "Ik weet, er waren er negentien\nin \'t geheel!" en voor de tweedemaal werden de bloedige op zijde\ngebogen koppen der watersnippen en groote snippen geteld, die er nu\nniet meer zoo trotsch uitzagen, als toen ze waren uitgevlogen. De\nrekening kwam uit, en Stipans ijverzucht deed Lewin goed. Nog een\ntweede genoegen wachtte hem. De door Kitty uitgezonden bode te paard\nbracht haar brief.\n\n"Ik ben gezond en welgemoed," schreef zij. "Gij kunt omtrent mij gerust\nzijn. Mijn nieuwe lijfwacht, Marie Wlassnewja, (het was de vroedvrouw,\nvoortaan een nieuw en gewichtig personage in Lewins familieleven) is\ngekomen om naar mij te zien. Zij heeft mij volkomen gezond bevonden,\nmaar toch willen wij haar tot uw thuiskomst hier houden. Ook al de\noverigen zijn gezond en vroolijk, ik bid u, haast u om onzentwille\nniet en, gaat de jacht goed, blijf dan nog maar een dag."\n\nDeze beide redenen tot vreugde, de gelukkige jacht en het briefje\nzijner vrouw, wogen volkomen op tegen twee kleine onaangenaamheden,\ndie hem wachtten. De eene was, dat het handpaard zich gisteren\noverwerkt had en daarom vandaag niets eten wilde en moedeloos voor\nzich uit stond te kijken. De andere onaangenaamheid, die in het\neerste oogenblik zijn goede luim geheel scheen te zullen bederven,\nwas, dat van al den mondvoorraad, dien Kitty hun zoo overvloedig had\nmeegegeven, dat men had kunnen gelooven, dat zij dien in een week\nniet hadden kunnen verteren, niets meer was overgebleven. Toen Lewin\nnu moede en hongerig terugkeerde, zweefden de pasteien en vooral het\nkoude gebraad zoo levendig voor zijn verbeelding, dat hij ze reeds\nmeende te ruiken en te proeven. Hij zond daarom den koetsier Philip\nterstond heen om hem er van te brengen. Doch ziedaar! er waren geen\nkuikens meer en ook geen vleesch.\n\n"Ja, die daar heeft een fameusen eetlust!" zeide Stipan naar Wesslowsky\nwijzend. "Ik lijd nu juist ook niet aan gebrek aan eetlust, maar met\ndien.... Neen, dat is iets verwonderlijks!"\n\n"Nu, dan is er niets aan te doen," antwoordde Lewin en zag Wesslowsky\ndonker aan. "Breng mij dan wat van de pasteien, Philip."\n\n"Er zijn ook geen pasteien meer," antwoordde Philip.\n\nDat speet Lewin zeer, zoodat hij op geraakten toon zeide, dat zij\ntoch ook wel iets voor hem hadden kunnen overlaten.\n\n"Nu, maak deze watersnippen dan schoon," wendde hij zich tot Philip;\nzijn stem beefde van toorn en hij vermeed het Wesslowsky aan te\nzien! "Doe er brandnetels in en breng mij eerst melk."\n\nLater, toen hij zich met melk verzadigd had, schaamde hij zich,\ndat hij zijn verdrietige stemming aan zijn gasten had getoond en\nschertste hij over zijn hongerige boosheid.\n\nDes avonds jaagden zij nog een veld af en keerden des nachts\nvroolijk naar huis terug. De terugrit deed aan vroolijkheid voor den\nheenrit niet onder. Wesslowsky zong voortdurend en herinnerde zich\nmet verrukking zijn avontuur bij de boeren, die hem met brandewijn\nvrijgehouden en daarbij gedurig gezegd hadden: "Neem het niet kwalijk;"\ndan weer sprak hij van de noten en de dorpsmeisjes en van den boer,\ndie hem gevraagd had, of hij al getrouwd was en die, toen hij vernam,\ndat dit nog niet het geval was, groot medelijden met Wesslowsky had\ngehad; bizonder koddig schenen hem echter de woorden van den boer:\n"je moet de vreemde vrouwen niet aankijken, maar zorgen, dat je er\nzelf een krijgt."\n\n"Over \'t geheel ben ik over dit uitstapje zeer voldaan. En gij, Lewin?"\n\n"Ik ben ook zeer tevreden," antwoordde Lewin, voor wien het een groote\nvoldoening was, dat hij geen vijandig gevoel meer tegen Wesslowsky\nkoesterde, maar dat hij integendeel zeer vriendschappelijk jegens\nhem gezind was.\n\n\n\n\n\nXV.\n\n\nDen volgenden morgen, nadat Lewin zijn landgoed geinspecteerd had,\nklopte hij aan Wesslowsky\'s deur.\n\n"Entrez!" riep deze hem toe. "Ge moet mij excuseeren! Ik heb eerst\nzooeven mijn ablutions voleindigd," zeide hij toen met een fijn lachje\nen stond in zijn hemd voor hem.\n\n"Ik bid u, geneer je niet," antwoordde Lewin en ging aan het venster\nzitten. "Heb je goed geslapen?"\n\n"Als een os. Gaan we vandaag weer op de jacht?"\n\n"Wil je thee of koffie drinken?"\n\n"Noch het een, noch het ander. Ik zal slechts wat eten. Ik moet mij\nwaarlijk schamen. De dames zullen al wel op zijn? Nu zou een kleine\nwandeling zeer aangenaam wezen. Laat mij toch uw paarden eens zien."\n\nNa een kleine wandeling in den tuin gingen ze naar den stal,\ngymnastiseerden samen een tijdlang aan den rekstok, gingen daarop\nhet huis weer binnen en Lewin trad met zijn gast in het salon.\n\n"Wij hebben een heele mooie jacht gehad en aardige dingen beleefd,"\nzeide Wesslowsky tot Kitty, die achter den samowar zat. "Hoe jammer,\ndat de dames van zulke genoegens beroofd zijn!"\n\n"Hm! Wat schaadt het? Hij moet toch met de vrouw des huizes\nspreken!" dacht Lewin. Maar toch scheen hem weer in het lachje in\nde zegevierende wijze, waarop hij zich tot Kitty richtte, iets te\nzijn, dat....\n\nDe vorstin, die met Marie Wlassnewja en Stipan Arkadiewitsch aan de\nandere zijde zat, riep Lewin bij zich en begon met hem een gesprek\nover de opwindende vragen: wanneer er om Kitty\'s bevalling naar Moskou\nverhuisd zou worden en hoe men daar hun woning zou inrichten.\n\nVoor Lewin waren al deze voorbereidselen onaangenaam, zij kwetsten de\nverhevenheid van de naderende gebeurtenis, waarvan men het tijdstip\nop den dag af op de vingers uitrekende op een wijze, die voor hem\nstuitend was. Hij gaf zich moeite al de gesprekken, hoe het pasgeboren\nkind ingewikkeld zou worden, niet te hooren en wendde zich af om die\ngeheimzinnige, eindeloos lange, gehaakte strepen en zekere driehoekige\ndoeken van linnen, waaraan Dolly een bizondere opmerkzaamheid en zorg\nwijdde, niet te zien. De geboorte van een zoon--Lewin was er vast van\novertuigd, dat het een zoon zou zijn--waarvan men tot hem sprak en\nwaaraan hij toch nog niet geloofde, scheen hem zulk een ongehoorde\ngebeurtenis, zulk een overgroot en daarom schier onmogelijk geluk,\nen van den anderen kant weer zulk een geheimzinnig iets, dat hem\ndeze aanmatigende voorwetenschap en vooruitbepaling van de dingen,\ndie nog komen moesten, en de voorbereidselen daartoe, als voor iets\ngeheel gewoons, voor iets, dat door menschen tot stand gebracht kon\nworden, stuitend en vernederend toeschenen.\n\nMaar de vorstin begreep zijn gevoel niet; zij hield dus zijn onwil\nom er over te spreken en te beraadslagen voor lichtzinnigheid en\nonverschilligheid en liet hem nu in \'t geheel geen rust meer. Zij\nhad Stipan Arkadiewitsch reeds opgedragen een woning te zoeken en\nriep Lewin nu bij zich.\n\n"Ik weet er niets van, vorstin," zeide hij: "doe, zooals u wil."\n\n"Wij moeten toch beslissen, wanneer gij zult verhuizen."\n\n"Dat weet ik waarlijk niet. Ik weet slechts, dat milioenen kinderen\nzonder Moskou en zonder dokter geboren worden.... Waarom dan...."\n\n"Goed, wanneer ge dat meent...."\n\n"Neen, zooals Kitty wil."\n\n"Met Kitty kan men daarover niet spreken. Wilt ge misschien, dat\nzij bang gaat worden? Nog in dit voorjaar is Natalie Golizin door de\nschuld van een slecht verloskundige gestorven."\n\n"Wat gij zegt. Ik stem er immers volkomen in toe," zeide hij norsch.\n\nDe vorstin begon hem nu allerlei dingen uit te leggen, maar hij\nluisterde er niet naar. Doch niet alleen het gesprek met de vorstin\nontstemde hem, maar veeleer datgene, wat hij bij den samowar waarnam.\n\n"Neen, dat is niet mogelijk!" dacht hij van tijd tot tijd, toen hij\nnaar den naar Kitty gebogen Wesslowsky keek, die met zijn innemend\nlachje iets tot haar zeide, waarover zij bloosde en zich scheen op\nte winden. Er lag iets onkiesch\' in Wesslowsky, in zijn houding, in\nzijn blik, in zijn glimlach. Lewin bespeurde ook zelfs iets onkiesch\nin Kitty\'s houding en blik. Hij gevoelde zich weer even als gisteren\nplotseling van het toppunt van zijn geluk, van zijn vrede, van zijn\nwaardigheid naar beneden gestort in een afgrond vol vertwijfeling,\nboosheid en schande. Weer stonden alle dingen en menschen hem tegen.\n\n"Doe, wat u wil, vorstin," zeide hij, zich afwendend.\n\n"Zwaar is de muts van den Monomach!" zeide Stipan Arkadiewitsch\nschertsend tot hem, minder doelende op het gesprek met de vorstin, dan\nwel op de reden van Lewins opgewondenheid. "Wat kom je van morgen laat,\nDolly!" Allen stonden op om Dolly te begroeten. Alleen Wesslowsky\nverhief zich slechts even en met de aan onze tegenwoordige jonge\nmannen eigene onbeleefdheid tegenover dames, groette hij nauwelijks\nen zette zijn gesprek met Kitty voort.\n\n"Mascha heeft mij zoo geplaagd. Zij heeft slecht geslapen en is nu\nheel stout," zeide Dolly.\n\nWesslowsky had weder hetzelfde onderwerp als gisteren gekozen, hij\nsprak namelijk over Anna en of men de liefde hooger moest stellen\ndan de bestaande maatschappelijke instellingen.\n\nVoor Kitty was dit gesprek onaangenaam, het onderwerp wond haar op,\nook de toon, waarop hij het behandelde, vooral, omdat zij wist, hoe\nhet op haar echtgenoot werken zou. Maar zij was te eenvoudig en te\nonschuldig om te begrijpen, hoe zij aan dit gesprek een einde moest\nmaken en om het oppervlakkige genoegen te verbergen, dat haar toch de\nklaarblijkelijke opmerkzaamheid van dezen jongen man veroorzaakte. En\nhoe en waarom zou ze het onderwerp van hun gesprek ook veranderen? Zij\nwist, dat, hoe zij zich ook mocht houden, haar man het bemerken en\nten kwade duiden zou.\n\n"Zullen wij vandaag niet eens uitrijden om paddestoelen te\nzoeken?" vroeg Dolly.\n\n"O ja wel, dat moeten we doen! Ik rijd ook mee!" zeide Kitty\nblozend. Uit beleefdheid wilde zij Wesslowsky vragen, of hij mede wilde\ngaan, maar zij liet het na; daarentegen vroeg zij met een schuldige\nuitdrukking in \'t gelaat aan haar man, die hen juist met vasten tred\nvoorbij ging: "Waar gaat ge heen, Kostja?" Deze schuldige houding\nbevestigde al zijn twijfel.\n\n"De machinist is aangekomen. Ik heb hem nog niet gesproken," antwoordde\nhij zonder haar aan te zien.\n\nHij ging naar beneden, maar hij had nog nauwelijks zijn kamer weer\nverlaten, toen hij de schreden zijner vrouw vernam, die onvoorzichtig\nsnel achter hem aan kwam.\n\n"Wat wil je?" vroeg hij droog; "wij hebben het druk."\n\n"Excuseer," wendde hij zich tot den Duitschen machinist; "ik heb\nslechts eenige woorden met mijn man te spreken."\n\nDe Duitscher wilde zich verwijderen; maar Lewin wendde zich tot hem:\n\n"Laat u niet storen."\n\n"Gaat de trein om drie uur?" vroeg de Duitscher. "Ik zou mij niet\ngaarne verlaten!"\n\nLewin ging met zijn vrouw naar buiten.\n\n"Wat hebt ge mij dan te zeggen?" vroeg hij in het Fransch. Hij vermeed\nhaar blik; hij wilde niet zien, hoe zij in haar toestand over het\ngeheele lichaam sidderde en er vernietigd en ongelukkig uitzag.\n\n"Ik.... Ik wil zeggen, dat men zoo niet leven kan, dat het een kwelling\nis...." zeide zij.\n\n"Er zijn menschen in de buffetkamer," antwoordde hij verdrietig:\n"maak geen scene."\n\n"Dan willen wij hier binnengaan."\n\nZij bevonden zich in de voorkamer. Kitty wilde in de kamer daar naast\ngaan, maar daar gaf juist de Engelsche les aan Tanja.\n\n"Laat ons in den tuin gaan!"\n\nMaar in den tuin kwam hen een boer tegen, die de paden\nschoonmaakte. Maar zij dacht er niet meer aan, dat de boer haar\nbeschreid en opgewonden gezicht zien kon, zij dacht er niet aan, dat\nzij er uitzagen als menschen, die een ongeluk getroffen heeft; haastig\nschreden zij voort, met het besef, dat zij zich moesten verklaren,\ndat zij met elkander alleen blijven en zich van de kwelling bevrijden\nmoesten, die zij beiden ondervonden.\n\n"Zoo kan men niet verder leven! Ik lijd. Gij lijdt. Waarom?" zeide zij,\nnadat zij eindelijk een eenzame bank gevonden had, in den laatsten\nhoek naast de lindenlaan.\n\n"Zeg mij slechts een ding: lag er in zijn toon iets ongepasts,\nonbeleefds, vernederends?" vroeg hij en ging weer in dezelfde houding\nvoor haar staan als in den bewusten nacht, namelijk met de vuisten\nvoor de borst.\n\n"Ja, er was zoo iets," antwoordde zij snikkend; "maar, Kostja, ziet gij\ndan niet in, dat ik geen schuld heb. Reeds terstond vanmorgen wilde ik\neen bepaalden toon aanslaan.... Maar deze soort van menschen.... Waarom\nis hij toch gekomen? Wij waren immers zoo gelukkig!"\n\nWat zou de vorstin gezegd hebben, als zij nu haar dochter bijna in\nhaar tranen stikkend had gezien?\n\nDe tuinman, die hen eerst tot zijn verbazing had zien heen-snellen,\nalsof zij vervolgd werden, zag hen nu weer met kalme, van vreugde\nstralende gezichten naar huis terugkeeren, hoewel ze toch niets\nverblijdends op de bank konden hebben gevonden.\n\n\n\n\n\nXVI.\n\n\nDe machinist moest toch den trein van drie uur verzuimen, want Lewin\nhad hem geheel vergeten. Nadat hij zijn vrouw naar boven geleid had,\nwas hij naar Dolly\'s kamer gegaan. Ook deze had heden veel reden tot\nsmart. Zij ging in de kamer op en neer en sprak toornig tot het in\nden hoek staande en schreiende kleine meisje.\n\n"En je zult den geheelen dag daar alleen in den hoek blijven staan\nen van middag alleen eten en je zult geen pop te zien krijgen en\nje nieuwe jurk wil ik ook niet meer voor je naaien!" zei ze en wist\nniet meer hoe ze haar nog meer bestraffen zou. "Foei, wat is dat een\nondeugend kind!" wendde zij zich tot Lewin. "Hoe komt ze toch aan\ndie afschuwelijke neigingen?"\n\n"Wat heeft zij dan misdaan?" vroeg Lewin tamelijk onverschillig. Hij\nwas gekomen om in zijn eigen aangelegenheid raad te vragen, en nu\nhinderde het hem, dat hij op zulk een ongelegen tijd kwam. Darja\nAlexandrowna vertelde nu Mascha\'s misdaad.\n\n"Dat zijn volstrekt geen afschuwelijke neigingen, maar \'t is eenvoudig\nstoutheid," stelde Lewin de opgewonden moeder gerust.\n\n"Maar gij schijnt ook slecht geluimd. Om welke reden komt gij?" vroeg\nDolly. "Is er iets gebeurd?"\n\nAan den toon dezer vraag voelde Lewin, dat het hem licht zou vallen\ndatgene te zeggen, wat hij zich voorgenomen had.\n\n"Ik was daar juist alleen met Kitty in den tuin. Wij hebben weer met\nelkaar getwist, reeds voor de tweede maal, sedert Stiwa hier is."\n\nDolly\'s schrandere oogen zeiden hem, dat zij hem begreep.\n\n"Zeg jij me nu eens met de hand op het hart: lag er niet, ik meen\nniet in Kitty\'s gedrag, maar in het gedrag van dezen heer, iets\nonaangenaams, ik meen iets dat veel te vrij was, iets beleedigends\nvoor een echtgenoot? Of hoe zal ik het u toch zeggen...?"\n\n"Blijf daar! Jij moet daar in den hoek blijven staan!" wendde\nzich Dolly tot Mascha, die zich bij het eerste, nauwelijks merkbare\nglimlachje harer moeder had omgekeerd. "De meening der wereld zal deze\nzijn, dat hij zich juist gedraagt als alle andere jongelieden. Il fait\nla cour a une jeune et jolie femme, en een man, die zijn wereld kent,\nmag zich daardoor slechts gestreeld gevoelen."\n\n"Ja, ja," zeide Lewin wrevelig. "Dus gij hebt het ook bemerkt?"\n\n"Ik niet alleen, Stiwa ook. Hij zeide dadelijk na de thee tot mij:\n\'je crois, que Wesslowsky fait un petit brin de cour a Kitty.\'"\n\n"Nu, dat is goed. Nu ben ik gerust. Ik zal hem het huis uitjagen,"\nverzekerde Lewin.\n\n"Wat komt je in den zin! Ben je dol?" riep zij verschrikt uit. "Bezin\nje toch, Kostja," voegde zij er toen lachend bij. "Je kunt nu naar\nFanny gaan," zeide zij tot Mascha. "Neen, hoor eens, als ge wilt,\nzeg ik het liever aan Stiwa. Hij zal hem wel met goed fatsoen weg\nzien te krijgen. Hij kan zeggen, dat gij andere gasten verwacht. Hij\npast trouwens ook niet in ons huis."\n\n"Neen, neen! Ik wil er zelf voor zorgen."\n\n"Maar gij zult met hem in twist geraken!"\n\n"Volstrekt niet. Het zal heel amusant zijn," zeide Lewin en zijn oogen\nschitterden inderdaad vroolijk. "En nu, vergeef haar maar. Zij zal\nhet niet weer doen," zeide hij met het oog op de kleine misdadige,\ndie nog niet naar Fanny gegaan was, maar besluiteloos naast haar\nmoeder stond en met gebogen hoofd een blik van deze zocht op te vangen.\n\nDe moeder zag haar aan, het kind begon te snikken en verborg haar\ngezichtje tusschen de knieen harer moeder, en deze legde haar tengere,\nmagere hand op haar hoofdje.\n\n"Wat heeft zich al niet in mijn huis genesteld!" dacht Lewin en ging\nheen om Wesslowsky te zoeken.\n\nIn de voorkamer gaf hij het bevel de kales aan te spannen, daar deze\nterstond naar het station moest rijden.\n\n"Er is gisteren een veer van gebroken," zeide de bediende.\n\n"Nu, dan de tarantas! Maar vlug! Waar is onze gast?"\n\n"Die is juist in zijn kamer gegaan."\n\nLewin trof Wesslowsky juist op het oogenblik, dat hij zijn goed had\nuitgepakt en de beide romancen had gereed gelegd; nu paste hij zijn\nnieuwe rijslobkousen aan.\n\nHad nu Lewin iets bizonders in zijn gezicht of had Wesslowsky\nzelf het gevoel, dat ce brin de cour, dat hij op touw had gezet,\nin deze familie niet op zijn plaats was? Genoeg, hij werd bij Lewins\nbinnentreden een weinig verlegen, voor zoo ver een man van de wereld\nverlegen kan worden.\n\n"Dus, gij rijdt met slobkousen weg?"\n\n"Ja, dat is veel zuidelijker," antwoordde Wesslowsky, zette zijn\nwelgedaan been op den stoel, liet de onderste veer inspringen en\nlachte goedig.\n\nHij was zonder twijfel een goede vent en Lewin had medelijden met\nhem; deze schaamde zich voor zich zelf als huisheer, toen hij de\nverlegenheid in Wesslowsky\'s blik bemerkte.\n\nOp de tafel lag het einde van een stok, dien zij \'s morgens bij het\ngymnastiseeren gebroken hadden. Lewin nam dit stuk in de handen,\nbegon het gespleten einde te breken, daar hij niet wist, hoe hij\nbeginnen zou.\n\n"Ik wilde...." Hij zweeg een oogenblik, maar plotseling herinnerde\nhij zich Kitty en al het voorgevallene, en vastberaden blikte hij\nhem in de oogen en zeide: "Ik heb de paarden voor u laten aanspannen,\ngij komt nog bij tijds voor het vertrek van den trein."\n\n"Hoe meent ge dat?" begon Wesslowsky: "Wie zou wegrijden?"\n\n"Gij, naar het spoor!" zei Lewin norsch.\n\n"Ik? Wat is er dan gebeurd?"\n\n"Er is niets gebeurd, ik verwacht gasten!" zeide Lewin nu heftiger en\nbrak met zijn sterke vingers de gespleten einden van den stok af. "Of\nik verwacht ook geen gasten en er is niets gebeurd. Maar ik verzoek\nu te vertrekken. Vat mijn onbeleefdheid op, zooals ge wilt."\n\nWesslowsky richtte zich hoog op.\n\n"Ik verzoek u mij te willen verklaren...." zei hij waardig en eindelijk\nbegrijpend.\n\n"Ik kan het u niet verklaren," zeide Lewin langzaam en zacht, terwijl\nhij moeite deed het beven van zijn kin te verbergen. "En het is beter,\nwanneer gij niet vraagt."\n\nEn daar de gespleten einden reeds alle afgebroken waren, brak Lewin\nden stok zelf door en ving voorzichtig met de hand een afgevallen\nsplinter op.\n\nMisschien overtuigden de aanblik van deze gespierde handen, die\nhij dien morgen bij het gymnastiseeren had leeren kennen en ook\nde schitterende oogen, de zachte stem en de bevende kin Wesslowsky\nmeer dan Lewins woorden. Hij haalde de schouders op en boog met een\nverachtelijk lachje.\n\n"Kan ik Oblonsky nog eens spreken?"\n\nHet schouderophalen en het glimlachje maakten op Lewin geen\nindruk. "Wat blijft hem anders over?" dacht hij.\n\n"Ik zal hem terstond bij u zenden."\n\n"Maar wat is dat voor een onzin?" zeide Stipan Arkadiewitsch nadat hij\nvan zijn vriend vernomen had, dat men hem uit het huis had weggezonden,\ntot Lewin, dien hij wandelende in den tuin vond, wachtende op het\nvertrek van zijn gast. "Mais c\'est ridicule! Wat voor een vlieg heeft\nje gestoken? Mais c\'est du dernier ridicule! Wat kun je daar nu achter\nzoeken, wanneer een jonge man...."\n\nMaar de plaats, waar de vlieg Lewin gestoken had, scheen nog zeer te\ndoen; hij verbleekte weer, toen hij Stipan Arkadiewitsch de reden wilde\nzeggen en brak daarom kort af. "Ik bid u, laten wij alle verklaringen\nachterwege. Ik kan niet anders. Ik schaam mij voor u en hem. Maar\nvoor hem zal het wel geen groot verlies zijn van hier weg te moeten,\nmij en mijne vrouw daarentegen is zijn tegenwoordigheid lastig."\n\n"Maar het is een beleediging voor hem. Et puis, c\'est ridicule!"\n\n"En hij is voor mij een beleediging en een plaag. En ik ben geheel\nonschuldig en behoef niet te lijden."\n\n"Nu, dat had ik van u niet verwacht. On peut etre jaloux, mais a ce\npoint, c\'est du dernier ridicule."\n\nLewin keerde zich snel om en verwijderde zich verder in de allee,\nwaar hij weer op en neer begon te gaan. Weldra hoorde hij het rollen\nvan de tarantas en zag door de boomen, hoe Wesslowsky op het hooi\nzat (ongelukkig bevond zich op de tarantas geen bank) met zijn\nschotsch mutsje, bij iederen stoot in de hoogte vloog, en zoo de\nallee inreed. "Nu? Wat is dat?" dacht Lewin, toen hij plotseling zag,\ndat hem uit het huis een bediende kwam naloopen en de tarantas stil\nliet houden.\n\nHet was de Duitsche machinist. Deze boog zich, sprak iets met\nWesslowsky, besteeg toen de tarantas en beiden reden heen.\n\nStipan Arkadiewitsch en de vorstin lieten nu Lewin geen rust om hem\nwegens zijn handelwijze beschaamd te maken. Hij gevoelde zich toen\nook in den hoogsten graad ridicule en schaamde zich, maar in den\ngrond van zijn hart bleef hij kalm, en terwijl hij zich afvroeg, hoe\nhij op een anderen keer onder gelijke omstandigheden zou handelen,\nzeide hij bij zich zelf: "volkomen zooals nu!"\n\nOndanks dit belachelijk voorval waren allen tegen het einde van dezen\ndag zeer vroolijk en opgewekt, evenals kinderen na een straf of als\nvolwassenen na een lastige, officieele receptie. Des avonds sprak men\nvan Wassenska\'s verdrijving als van iets, dat lang geleden gebeurd\nwas. En Dolly, die van haar vader de gave geerfd had hoogst komiek\nte vertellen, liet allen bijna van het lachen van hun stoel vallen,\ntoen zij voor de derde of vierde maal, maar steeds in veranderden\npoetisch humoristischen vorm, vertelde, hoe zij, toen zij juist\nbegonnen was zich ter eere van den gast met nieuwe strikken te\ntooien, plotseling het ratelen van het oude voertuig gehoord had,\nen wie zat daarin? Hij zelf, Wesslowsky, met zijn Schotsch mutsje,\nmet zijn romancen en slobkousen, midden in het hooi.\n\n"En als gij nog de koets hadt laten aanspannen! Daar hoor ik\nplotseling: Halt, halt! Ach, denk ik nu, men heeft zich toch nog over\nhem erbarmd! Ik kijk naar buiten en ziedaar, men zet den Duitscher\nnog bij hem in en voorwaarts gaan ze....En al mijn strikken en linten\nwaren nutteloos...."\n\n\n\n\n\nXVII.\n\n\nDolly\'s lang gekoesterd plan, Anna op Wronsky\'s naburig landgoed te\nbezoeken, werd eindelijk ten uitvoer gebracht. Reeds voor zonsopgang\nwaren zij vertrokken. De weg was goed, de kales, die Lewin haar\ngegeven had, gemakkelijk, de paarden liepen lustig en op den bok\nnaast den koetsier zat de klerk, dien Lewin haar tot bescherming\nhad medegegeven. Na een kort oponthoud bij een dorpsherberg, waar\nde paarden gedrenkt werden, reden zij om tien uur verder. Te huis\nhad zij met haar eeuwige kinderzorgen tot nadenken niet veel tijd\ngevonden. Nu echter, op dit rijtoertje, dat verscheiden uren duurde,\ndrongen zich in haar hoofd al de tot nu toe teruggehouden gedachten\nsamen en zooals nog nooit te voren overzag zij nu haar leven naar alle\nzijden. Haar gedachten schenen haar zelf zonderling toe. Eerst dacht\nzij aan haar kinderen, die zij onder de hoede van de vorstin en Kitty\nhad achtergelaten. Toen werden de gedachten aan het tegenwoordige\nvervangen door gedachten aan de naaste toekomst. Zij dacht er aan,\ndat zij dien winter in Moskou een andere woning zouden betrekken,\ndat de meubels in het salon opnieuw overtrokken moesten worden en dat\nhaar oudste dochter een nieuwen pels moest hebben. Toen volgden vragen\nnaar een verder verwijderde toekomst, over de verdere ontwikkeling\nharer kinderen. "Met de meisjes is het niet erg," dacht zij. "Maar\nde jongens! Goed, dat ik mij nu nog met Grischa bezig kan houden,\ndaar ik nu vrij en niet in zekere omstandigheden ben. Op Stiwa\nkan ik toch niet rekenen. En met Gods hulp zal ik ze tot menschen\nvormen. Maar als weder...." En haar gesprek met de jonge, knappe vrouw\nuit de herberg viel haar weer in. Op haar vraag, of zij kinderen had,\nhad deze onverschillig geantwoord: "Een meisje heb ik gehad, maar God\nheeft het van mij weggenomen; in de vasten heb ik het begraven." "Spijt\nhet u dan niet?" had Dolly gevraagd. "Waarom zou het mij spijten? De\noude heeft kleinkinders genoeg. Mij is het slechts een last. Men kan\nniet werken en niets doen; het is niets als last."\n\nDit antwoord had haar, ondanks de bevalligheid der jonge vrouw,\nstuitend en onnatuurlijk toegeschenen, maar nu dacht zij onwillekeurig\naan deze woorden. Er lag toch iets waars in.\n\n"Trouwens," dacht Dolly met een terugblik op haar vijftienjarig\nhuwelijksleven, "de zwangerschap is een vreeselijke tijd; hoe leelijk\nwordt men er bij, en die pijnen en slapelooze nachten! Dan de ziekten\nder kinderen, de eeuwige angst daarvoor; dan de opvoeding, hun slechte\ngewoonten, het onderwijzen, het Latijn, dat is alles zoo moeielijk\nen zwaar om te begrijpen. En het schrikkelijkste is, als zij sterven."\n\nIn haar geest verrees de voor haar steeds wreede herinnering aan den\ndood van haar jongste zoontje, dat aan diphtheritis gestorven was, aan\nzijn begrafenis, aan de algemeene onverschilligheid bij zijn kleine\nkist van rozenhout, aan haar eigen hartverscheurend wee, toen ze\nzijn bleek gezichtje met de gelokte slapen en zijn als van verbazing\ngeopend mondje zag, voor het deksel met het gouden kruis het kistje\nsloot. "En waartoe dat alles? Wat win ik daarbij? Slechts zooveel,\ndat ik nu een oogenblik rust heb, dan weder zwanger ben, dan zoogen\nmoet, steeds geergerd word, kwellend en weer gekweld, dat ik mijn man\novertollig mijn leven wijd en dat er ongelukkige, slecht opgevoede,\narme kinderen zullen opgroeien. Ik alleen zal er geen nette kinderen\nvan vormen kunnen, hoogstens met hulp van vreemden, voor wie men zich\nvernederen moet. Nemen wij het beste aan: zij sterven niet en ik kom\nop de een of andere manier met hun opvoeding gereed: dan worden zij\nin het gunstigste geval ten minste geen deugnieten. Dat is alles,\nwat ik wenschen kan. En alleen daarvoor al deze kwellingen, al deze\nellende....Het geheele leven opgeofferd....Moeten wij nog ver rijden,\nMichailo?" vroeg zij den schrijver om deze gedachten, die haar zelf\nverschrikten, van zich te weren.\n\n"Van het naaste dorp nog zeven werst."\n\nDe wagen reed over een brug. Over deze brug ging juist een troepje\nvroolijk babbelende boerenvrouwen met korenschoven op de schouders. Zij\nbleven staan en keken nieuwsgierig in de kales. Al deze gezichten,\ndie naar haar toegewend waren, schenen Dolly gezond en vroolijk,\nhaar tergend met hun levensvreugde.\n\n"Allen leven, allen genieten het leven," dacht Dolly verder, toen zij\nweer een berg opreden en terwijl zij zich behagelijk op de zachte\nveeren der oude koets liet schommelen; slechts ik ben als een uit\nde gevangenis vrijgelatene, uit een wereld, die mij zoozeer met\nhaar zorgen gedood heeft, dat ik eerst nu voor een oogenblik tot\nbewustzijn ontwaak. Allen leven: deze vrouwen, zuster Natascha en\nWarenka en Anna, waar ik nu heen ga, allen, slechts ik alleen niet! En\nop Anna vallen ze allen aan! Waarom? Ben ik dan misschien beter dan\nzij? Ik heb ten minste een man, dien ik liefheb, hoewel niet zoo,\nals ik hem zou willen liefhebben, maar ik heb hem toch lief en Anna\nheeft den haren nooit liefgehad. Waarom is zij dan schuldig? Zij wil\nbeminnen. Dat heeft God in onze harten gelegd. Zeer goed mogelijk,\ndat ik in haar plaats evenzoo gehandeld had. En nu nog weet ik niet,\nof het goed van mij was haar raad te volgen in dien vreeselijken tijd,\ntoen zij mij in Moskou bezocht. Ik had mijn man moeten verlaten en van\nvoren af aan een nieuw leven moeten beginnen. Ik had kunnen beminnen\nen op de rechte wijze bemind kunnen worden. Is het nu misschien\nbeter? Ik acht hem niet. Ik heb hem noodig en ik duld hem. Is dat\ndan beter? Toen had ik nog kunnen behagen, toen bezat ik nog mijn\nschoonheid! dacht zij verder en gevoelde grooten lust zich in den\nspiegel te beschouwen. Zij had een reisspiegeltje in den zak en wilde\ndit te voorschijn halen; maar toen zij de ruggen van den koetsier\nen van den klerk zag, dacht zij, dat zij zich zou schamen, wanneer\nzich een hunner mocht omkeeren, en dus haalde zij den spiegel niet te\nvoorschijn. Maar ook zonder de getuigenis van den spiegel dacht zij,\ndat het ook nu misschien nog niet te laat was, waarbij zij zich Sergej\nIwanowitsch herinnerde, die altijd heel vriendelijk jegens haar was,\nen een vriend van Stiwa; den goedhartigen Turowzin, die gedurende de\nscharlakenkoorts haar kinderen zoo trouw met haar verpleegd had en op\nhaar verliefd was. En dan was er nog een heel jonge man, die, zooals\nStiwa haar schertsend verteld had, vond, dat zij de mooiste van de drie\nzusters was. En Darja Alexandrowna stelde zich de hartstochtelijkste\nen onmogelijkste romans voor. "Anna heeft recht gehandeld en ik zal\nhaar niet aanklagen. Zij is gelukkig en maakt het geluk van een anderen\nmensch uit; zij is niet zoo afgetobd als ik en zeker nog even frisch,\nverstandig en voor alles ontvankelijk als altijd," dacht Dolly. Een\nschelms lachje krulde haar lippen; zij dacht aan Anna\'s liefderoman\nen stelde zich daarna haar eigen voor met een man uit haar fantasie,\ndie op haar verliefd was. Even als Anna bekende zij haar echtgenoot\nalles, en de verwondering en verlegenheid van Stiwa bij dat bericht\ndeed haar lachen.\n\nIn zulke droomen naderde zij de kromming van den landweg, waar deze\nnaar Wosdwijenskoye voerde.\n\n\n\n\n\nXVIII.\n\n\nDe koetsier deed het vierspan stilhouden en keek naar het roggeveld,\nwaar naast een telega verscheiden boeren zaten. De schrijver riep en\nwenkte hen. Een van de boeren stond op en naderde de kales.\n\n"Naar Wosdwijenskoye? Naar het heerenhuis? Naar den graaf?" herhaalde\nhij. "Hier dadelijk achter de kromming links afslaan, dan\nrechtuit. Naar wien wilt gij gaan? Naar hem zelf?"\n\n"Zijn zij thuis, Golubtschik?" vroeg Dolly, verlegen zijnde, hoe ze\nde boeren naar Anna zou vragen.\n\n"Ja wel," antwoordde de boer. "Gisteren zijn er ook reeds gasten\ngekomen. Veel, veel gasten! Nog niet lang geleden zijn ze hier voorbij\ngereden. Wie zijt gij?"\n\n"Wij komen van heel verre," antwoordde de koetsier. Hij trok de\nteugels aan, maar nauwelijks zetten de paarden zich weer in beweging,\nof de boer riep hem achterna: "Halt, heidaar, koetsier! Daar komen\nzij zelf! Daar zijn ze! Zie eens, hoe zij rennen!" Daarbij wees bij\nop vier ruiters en een char a bancs met twee personen, die op den\nweg naderden. Het waren Wronsky met een jockey, Wesslowsky en Anna te\npaard, en vorstin Warwara Iwanowna met Swijaschsky in den wagen. Zij\nwaren uitgereden om eenige pas aangekomen maaimachines in werking\nte zien.\n\nToen de wagen stilhield, kwamen de ruiters stapvoets naderbij. Vooraan\nreed naast een heer op een grooten grauwen telganger een dame op een\nniet heel grooten, maar krachtigen Engelschen klepper met geschoren\nmanen en afgesneden staart. Het schoone hoofd der dame met het onder\nden hoed uitgolvend zwarte haar, haar gevulde schouders, de slanke\ntaille in het zwarte rijkleed en haar volkomen rustige en bevallige\nhouding frappeerden Dolly. "Is dat Anna?" dacht zij en het scheen haar\nin het eerste oogenblik niet zeer welvoegelijk, dat Anna reed. Met een\ndame, die reed, verbond zich voor Dolly de voorstelling van een lichte,\njeugdige coquetterie, die naar haar meening voor Anna\'s leeftijd en\npositie niet meer paste, maar toen zij haar nader beschouwde, verzoende\nzij zich weer met haar rijden; in weerwil van groote elegance was\ntoch alles in Anna\'s houding, kleeding en beweging eenvoudig, kalm\nen waardig, zoodat niets natuurlijker kon schijnen.\n\nNaast Anna, op het grauwe, vurige cavaleriepaard, de dikke beenen recht\nuitgestrekt en klaarblijkelijk zich zelf bewonderend, reed Wassenka\nWesslowsky, met zijn Schotsch mutsje met wapperende linten, en Dolly\nkon een glimlach niet onderdrukken, toen zij hem herkende. Achter\nhen reed Wronsky op een verhitten, donkerbruinen volbloed.\n\nAnna\'s gelaat werd plotseling bij den aanblik der kleine, in den\nhoek der kales teruggedoken gestalte van Dolly door een vergenoegd\nlachje verhelderd; zij riep luide, verhief zich in den zadel en liet\nhet paard in galop naderen. Bij den wagen sprong zij zonder hulp\nuit den zadel en, terwijl zij haar rijkleed ophield, liep zij snel\nDolly te gemoet. "Dat heb ik gehoopt, maar waagde nauwelijks het te\nverwachten! Dat verheugt mij! Je kunt je niet voorstellen, hoe blij\nik ben," zeide zij, terwijl ze nu eens haar gelaat tegen dat van\nDolly drukte, dan haar weer van zich afschoof en haar lachend aanzag.\n\n"Dat is heerlijk, Alexei," zei ze, zich naar Wronsky omkeerend,\ndie eveneens afgestegen was en hen naderde, terwijl hij zijn hoogen,\ngrijzen hoed afnam.\n\n"Ge kunt niet denken, hoezeer ons uw komst verheugt," zeide hij met\nnadruk en toonde lachend zijn gezonde, witte tanden.\n\nWassenka Wesslowsky nam, zonder af te stijgen, groetend zijn klein\nmutsje af en zwaaide vroolijk met de linten boven zijn hoofd. "Dat\nis prinses Warwara," antwoordde Anna op Dolly\'s vragenden blik,\ntoen nu ook de jachtwagen naderde.\n\n"Zoo!" zeide Dolly en haar gezicht drukte onwillekeurig ontevredenheid\nuit. Prinses Warwara was immers ook de tante van haar echtgenoot; zij\nkende haar reeds lang en koesterde slechts weinig achting voor haar;\nzij wist, dat deze haar geheele leven als klaploopster bij rijkere\nverwanten doorbracht en dat zij zich nu bij Wronsky, een haar vreemd\nman, ophield, geneerde haar om de verwantschap met haar man. Anna\nbemerkte deze uitdrukking in Dolly\'s gelaat, zij werd verlegen,\nbloosde, liet haar kleed los en trad er op.\n\nDolly was uit haar wagen geklommen en begroette vorstin Warwara op\nkoelen toon. Ook Swijaschsky was haar bekend. Hij informeerde naar\nzijn origineelen vriend, hoe deze met zijn jonge vrouw leefde en\nterwijl hij met een vluchtigen blik de niet bij elkander passende\npaarden en het gelapte leer aan Dolly\'s koets overzag, sloeg hij de\ndames voor in den jachtwagen te rijden.\n\n"En ik rijd met prinses Warwara in haar rijtuig," zeide hij, "te meer,\ndaar de vorstin bang is in deze char a bancs." "Neen, allen blijven\nop hun plaats," zeide Anna, "en wij rijden in de kales." Zij nam\nDolly onder den arm en leidde haar weg.\n\nDolly\'s oogen waren eerst door deze elegante equipage, door de\nfraaie paarden en de schitterende personen, die haar omringden,\ngeheel verblind. Het meest trof haar echter de verandering, die met\nde haar zoo goed bekende en geliefde Anna had plaats gevonden. Een\nandere vrouw, die Anna vroeger niet gekend had en niet zulke\ngedachten en beschouwingen had gehad als Dolly onderweg, zou aan\nAnna niets bizonders bemerkt hebben. Maar haar, Dolly, viel nu de\nslechts haar tijd durende schoonheid van Anna op, zooals zij de\nvrouwen alleen eigen is in de oogenblikken, dat zij beminnen. Alles\nbij Anna was aantrekkelijk: de diepe kuiltjes in kin en wangen,\nde volheid der lippen, de glimlach, die haar gelaat verhelderde,\nde glans harer oogen, de bevalligheid en snelheid harer bewegingen,\nde volle toon harer stem, zelfs de wijze, waarop zij half vriendelijk,\nhalf verdrietig Wesslowsky op zijn verzoek zich op haar paard te mogen\nzetten en hem ook met den rechtervoet te laten galoppeeren antwoordde:\n"Nu, neem mijn paard dan maar!"--Dit alles was bevallig; en zij zelf\nscheen zich daarvan bewust te zijn en verheugde er zich over.\n\nToen de beide vrouwen in den wagen zaten, overviel haar een zekere\nbeklemdheid. Anna geraakte door den onderzoekenden blik van Dolly\nin de war en Dolly, omdat zij zich, zooals Swijaschsky opmerkte,\nschaamde over het oude, vuile rijtuig, waarin Anna met haar was gaan\nzitten. Ook de koetsier Philip en de schrijver hadden en dergelijk\ngevoel. De laatste was, om zijn verlegenheid te verbergen, de dames\nijverig bij het uitstappen behulpzaam, maar de koetsier Philip\nkeek norsch voor zich uit en besloot reeds vooraf zich naar dien\nuiterlijken glans niet te schikken. Hij lachte ironisich, terwijl hij\nnaar den zwarten harddraver keek, en oordeelde in zijn binnenste:\ndeze zwarte daar voor den jachtwagen is slechts voor "bromenascha"\ngeschikt, maar om veertig werst in de zonnehitte te loopen, daarvoor\ndeugt hij niet. De boeren bij de telega waren allen opgestaan en keken\nnieuwsgierig en vroolijk naar de begroeting der gasten, terwijl ze\ndaarbij hun aanmerkingen maakten.\n\n"Die zijn ook in hun schik; ze hebben elkaar zeker in lang niet\ngezien! zeide een kroeskop, die zijn haar met lindenbast samengebonden\nhad.\n\n"Zie eens, oom Garoszim, deze zwarte moest onze garven rijden dat\nzou flink gaan!"\n\n"Kijk eens! die daar in zijn onderbroek! Is dat een vrouw?" vroeg\neen van hen, terwijl hij naar Wesslowsky wees, die zich in Anna\'s\ndameszadel zette.\n\n"Neen, oude. Zie maar eens, hoe flink hij daar heen rijdt!"\n\n"Nu, jongens, van slapen zal wel niet meer komen?"\n\n"Zouden we dan nu nog kunnen slapen?" zei de oude, terwijl hij\nnaar de zon keek. "Het middaguur is reeds lang voorbij. Neemt de\nbijlen! Vooruit!"\n\n\n\n\n\nXIX.\n\n\nToen Anna Dolly\'s mager, uitgeput gelaat zag, dat in de fijne rimpels\nietwat met stof was bedekt, had zij grooten lust haar gedachten uit\nte spreken, maar in het bewustzijn dat zij zelf, zooals ook Dolly\'s\nblik verried, schooner was geworden, zuchtte zij en begon over zich\nzelf te spreken.\n\n"Ge ziet mij zoo aan en denkt zeker, of ik in mijn toestand gelukkig\nzijn kan? Nu dan--ik schaam mij bijna het te bekennen--ik gevoel mij\nonvergefelijk gelukkig. Ik was als betooverd, als door een ontzettend\nbenauwenden droom bevangen, waaruit men plotseling ontwaakt, terwijl\nmen dan ziet, dat die verschrikkingen volstrekt niet werkelijk\nbestonden. Nu ben ik ontwaakt. Ik heb vreeselijke oogenblikken\ndoorleefd, maar nu, in de drie maanden, dat ik hier ben, ben ik, zijn\nwij, zoo gelukkig!" Zij zeide dat glimlachend en zag Dolly schuchter\nen vragend aan.\n\n"Hoe verheugt mij dat!" antwoordde deze eveneens glimlachend en toch\nkoeler, dan zij wilde. Zij verheugde zich, maar zij benijdde haar\nook. "Ik verheug mij om uwentwil. Maar waarom hebt gij volstrekt\nniet geschreven?"\n\n"Waarom?... Ik durfde niet.... Gij weet, in mijn toestand...."\n\n"Tegenover mij? Gij durfdet niet? Als gij eens wist, hoe ik.... Ik\nmeen...." Dolly was op den besten weg aan haar gedachten van dien\nmorgen uitdrukking te geven, maar het scheen haar nu het rechte\noogenblik niet. "Overigens hiervan later! Wat zijn dat voor\ngebouwen?" vroeg zij, om het gesprek op een ander onderwerp te\nbrengen, en wees naar eenige roode en groene daken, die boven het\nloof der acacia\'s en vlierboomen uitstaken. "Dat lijkt waarlijk wel\neen kleine stad."\n\nMaar Anna antwoordde haar niet.\n\n"Neen, neen! Hoe denkt ge over mij, over mijn toestand?" vroeg zij.\n\n"Ik meen...." begon Dolly weer, maar op dit oogenblik galoppeerde\nWesslowsky haar op den klepper voorbij, in zijn kort jaquet telkens\nzwaar op het leder van het dameszadel neerploffend.\n\n"Het gaat zeer goed, Anna Arkadiewna!" riep hij deze toe.\n\nAnna keek niet eens op, maar weer scheen het Dolly, alsof deze kales\neen zeer ongemakkelijke plaats was om er een lang gesprek te beginnen\nen daarom kortte zij af, hetgeen zij dacht.\n\n"Ik heb eigenlijk in \'t geheel geen meening," zeide zij; "maar ik heb\nu altijd liefgehad, en als men liefheeft, dan heeft men den geheelen\nmensch lief, zooals hij is, en niet zooals men hem zou wenschen."\n\nAnna kneep de oogen toe (een nieuwe gewoonte, die Dolly nog niet\nkende) en wendde zich van haar vriendin af; zij dacht over den zin\nharer woorden na. En ze opvattend zooals zij ze wenschte op te vatten,\nzag zij Dolly weer aan.\n\n"Als gij zonden hadt, dan zouden ze u alle vergeven worden voor uw\nbezoek en voor deze woorden."\n\nDolly zag, dat haar de tranen in de oogen gekomen waren. Zij drukte\nzwijgend Anna\'s hand.\n\n"Wat zijn dat voor gebouwen?" herhaalde zij haar vraag.\n\n"Dat zijn de woningen onzer fabriek- en landarbeiders," antwoordde\nAnna. "En hier begint het park. Alles was zeer verwaarloosd, maar\nAlexei hoeft het laten vernieuwen. Hij is aan dit landgoed zeer gehecht\nen, wat ik volstrekt niet van hem verwacht heb, hij wijdt zich met vuur\naan den landbouw. Trouwens, wat is hij niet een rijke natuur! Alles,\nwat hij aanvangt, zet hij op uitstekende wijze door. Niet alleen dat\nhij zich niet verveelt, hij is landman met hart en ziel. Zoo ver ik\nhet beoordeelen kan, is hij een verstandig, een uitstekend landheer\ngeworden, in de zaken punctueel, zelfs bijna gierig. Maar ook alleen\nin de zaken. Als er overigens van minder dan tienduizend sprake is,\ndan rekent hij dit niet eens," voegde zij er bij met een vroolijk,\nslim lachje, waarmee vrouwen dikwijls van verborgen, zoo zij meenen,\ndoor hen ontdekte deugden van een bemind man spreken.\n\n"Zie dat groote gebouw maar eens, dat is het nieuwe ziekenhuis; ik\ngeloof, dat het meer dan honderdduizend roebel zal kosten; dat is nu\nzijn trots! En weet ge, hoe dat komt? De boeren hadden hem verzocht\nhem een weide goedkooper af te staan, maar hij weigerde het hun en\ndaarom noemde ik hem gierig; trouwens niet daarom alleen, maar zoo in\nhet algemeen, en toen begon hij dit ziekenhuis te bouwen, begrijpt\nge, alleen om te toonen, dat hij niet gierig is. Zoo gij wilt, is\ndat--c\'est une petitesse.--Toch bemin ik hem hierom nog te meer. En\nnu zult ge terstond het huis zien. Het is nog het grootouderlijke\nhuis en van buiten in \'t geheel niet veranderd."\n\n"Hoe schoon is het!" riep Dolly in onwillekeurige bewondering uit,\nmet den blik op het fraaie huis, met zijn deftige zuilenhal, dat nu\nuit het in verschillend groen geschakeerde gebladert der oude boomen\nte voorschijn kwam. "Niet waar? Is het niet schoon? En van boven,\nwelk een prachtig uitzicht!" Zij reden het met kiezelzand bestrooide\nen met bloemperken getooide voorplein op en hielden voor de deur stil.\n\n"En de andere zijn er reeds," zeide Anna, toen men de rijpaarden\nvoorbij voerde. "Waar is de graaf?" vroeg zij aan de beide naar buiten\nsnellende, elegante bedienden.\n\n"Daar is hij," zeide Wronsky, die hen met Wesslowsky te gemoet kwam:\n"Waar wilt ge Darja Alexandrowna inkwartieren?" vroeg hij toen in het\nFransch aan Anna en nog eenmaal Dolly begroetend, kuste hij haar de\nhand en voegde er bij: "Mij dunkt in de groote balkonkamer."\n\n"O neen, dat is te afgelegen, beter in de hoekkamer, dan zien we\nelkaar meer. Hoe lang denkt ge te blijven? Hoe? Slechts een dag? Neen,\ndat is onmogelijk."\n\n"Ik heb het beloofd en ... dan de kinders...."\n\n"Neen, Dolly, liefste! Nu, wij zullen zien! Kom!" en zij geleidde\nDolly naar haar kamer. Dit was niet de staatsiekamer, die Wronsky\nhad voorgeslagen, maar eene andere, die Anna zeide, dat Dolly\nmoest voor lief nemen. En deze kamer, waarover men zich meende te\nmoeten verontschuldigen, was met evenveel weelde gestoffeerd als de\nvoornaamste kamer in een buitenlandsch hotel.\n\n"En nu, lieve, hoe verheug ik mij over uw komst," zeide Anna, Dolly\nkussend. "Je hebt mij nog altijd niet gezegd, hoe je over mij denkt. Ik\nwil alles weten. Maar ik verheug mij, dat je nu ook zult zien, hoe\nik ben. Bewijzen wil ik niemand iets. Ik wil slechts leven en niemand\nbuiten mij wensch ik iets kwaads toe. Hiertoe heb ik toch het recht,\nniet waar? Voor het overige is dat een lang thema, maar wij zullen\nnog tijd hebben het geheel af te handelen. Nu wil ik me omkleeden en\nzal u ook het meisje zenden."\n\n\n\n\n\nXX.\n\n\nToen Darja Alexandrowna alleen was, onderzocht zij haar kamer met den\nblik eener huisvrouw. Alles, wat zij bij het doorloopen der kamer\nzag, maakte op haar den indruk van overvloed en elegance, en van\ndie nieuw-Europeesche luxe, waarvan zij in moderne Engelsche romans\ngelezen, maar echter tot nu toe in Rusland, en vooral op het land,\nnog niets gezien had. Alles was nieuw, van het Fransche behangsel tot\nhet tapijt, dat den vloer bedekte. Het bed met de springvedermatras,\nde marmeren waschtafel, de toilettafel, de chaise-longue, de bronzen\npendule op den schoorsteenmantel, de gordijnen en portieres, alles\nwas nieuw en kostbaar.\n\nHet kamermeisje, dat in kapsel en kleeding moderner was dan Dolly zelf,\nwas even nieuw en kostbaar als de geheele kamer. Dolly geneerde zich\nbepaald voor haar, zij schaamde zich over haar uitgestukt nachtgewaad\nen over al de gestopte plaatsen, waarop zij thuis zoo trotsch\nwas. Daar, te huis, was het bekend, dat voor zes nachtjaponnen vier\nen twintig arschin goed noodig waren, van vijf en zestig kopeken de\narschin, wat vijftien roebel uitmaakte, het maakloon en het opmaaksel\nniet meegerekend. En deze vijftien roebel had zij willen besparen!\n\nAnna, die een eenvoudig, maar zeer kostbaar kleed van batist had\naangetrokken, trad binnen. Zij was nu niet meer verlegen, maar volkomen\nkalm en vrij. Dolly zag, dat zij zich van den eersten indruk harer\nkomst had hersteld en dat oppervlakkig onverschillige uiterlijk had\naangenomen, dat zij zoo goed wist aan te nemen, wanneer zij zich\nwilde opsluiten in de ruimte, waar zich haar gevoelens en geheimste\ngedachten bevonden.\n\n"Hoe maakt het uw kleine meid, Anna?" vroeg Dolly.\n\n"Nana?" (zoo noemde zij haar kleine Anna). "Zij is gezond en heel wat\nopgeknapt. Wilt ge haar zien? Kom, ik zal ze u terstond laten zien. Wij\nhebben veel moeite met haar verzorgsters gehad. Wij hadden eerst een\nItaliaansche als minne, een zeer goede, maar zeer domme vrouw. Wij\nwilden haar wegzenden, maar het kind had zich zoo aan haar gewend,\ndat wij haar nog altijd gehouden hebben."\n\n"Hoe zul je het dan nu ... met den naam van het kind maken," wilde\nDolly beginnen te vragen, maar toen zij Anna\'s gelaat zag betrekken,\nveranderde zij den zin harer woorden: "Hoe wil je het dan nu daarmee\nmaken? Is zij reeds gespeend?"\n\nMaar Anna had haar reeds begrepen.\n\n"Ge wildet iets anders vragen, naar haar naam, niet waar? Dat\nkwelt ook Alexei. Zij heeft geen naam, dat wil zeggen, zij is een\nKarenina...." zeide zij, weer haar oogen toeknijpend, zoodat men\nslechts de wimpels zag; "overigens...." voegde zij er plotseling weer\nmet een verhelderd gelaat bij: "daarover zullen we nog spreken. Kom,\nik wil ze u laten zien. Elle est tres gentille."\n\nIn de kinderkamer verraste de weelde Dolly nog meer dan in het overige\ngedeelte van het huis. Hier zag zij onmiddellijk uit Engeland bestelde\nwagens en loopmachines, een sofa om op te kruipen, op de wijze van een\nbiljart vervaardigd, en eigenaardige badkuipen. Alles was Engelsch,\nsolide en duur in deze groote, hooge en lichte kamer.\n\nBij haar binnentreden zat het kind in het hemdje voor een kleine\ntafel in een kinderleunstoel bouillon te gebruiken, waarmee het zich\nde geheele borst begoten had. Een dienstmeisje, dat het opzicht in\nde kamer had, voerde het en het at heel aardig. Noch min, noch bonne\nwaren aanwezig; zij bevonden zich in een kamer daarnaast en men hoorde\nvan daar haar stemmen weerklinken in een zonderling koeterwaalsch, dat\nFransch moest verbeelden, en waarin zij zich aan elkander verstaanbaar\nzochten te maken.\n\nOp Anna\'s stem verscheen de Engelsche, die er elegant uitzag, maar\neen onaangenaam gelaat had en begon zich te verontschuldigen, hoewel\nAnna haar niets verweten had.\n\nHet zwartharige en zwartoogige kleine meisje met het rooskleurige\nlichaampje beviel Dolly, ondanks de schuwe uitdrukking, waarmee zij\nhet haar vreemde gelaat beschouwde; zij was zelfs door haar gezond\nuiterlijk verrast. Bovenal vond zij de wijze, waarop het kind kroop,\nverrukkelijk; men zette het op het tapijt, knoopte haar het kleedje\nvan achteren los en het zag er alleraardigst uit.\n\nSlechts de algemeene geest, die in deze kinderkamer heerschte,\nen vooral de Engelsche bonne bevielen Dolly niet. Ook begreep zij\nspoedig uit eenige opmerkingen, dat ook Anna en de Engelsche niet met\nelkander sympathiseerden en dat het bezoek der moeder hier niet tot\nde gewone dingen behoorde. Het zonderlingst echter scheen het haar,\ndat op haar vraag, hoeveel tanden het kind reeds had, Anna zich\nvergiste en van de beide laatste tanden nog niets wist.\n\n"Mij valt het dikwijls onaangenaam op, dat ik hier als het ware te\nveel ben," zeide Anna, toen zij de kinderkamer weer verlieten, en\nnam haar sleep op; "met mijn eerste was het toch geheel anders."\n\n"Ik dacht integendeel...." begon Dolly bedeesd.\n\n"O neen! Weet ge, dat ik hem, Serescha gezien heb?" hernam Anna\nen kneep de oogen toe, alsof zij iets, dat zich op een afstand\nbevond, trachtte te zien. "Overigens daarvan later, ik ben als een\nuitgehongerde, wie men een rijk middagmaal heeft voorgezet, en die\nniet weet, waar het eerst mede te beginnen. Dit rijke middagmaal zijt\ngij en zijn al de gesprekken, die ik slechts met u en met niemand\nanders kan voeren; maar ik weet niet, waarmede te beginnen. Mais je\nne vous ferai grace de rien. Ik moet mijn hart uitstorten. Ik wil\nu eerst een beschrijving geven van het gezelschap, waarin wij ons\nhier bevinden. Beginnen wij met de dames. Daar hebt ge vooreerst\nvorstin Warwara. Je kent haar, ik weet hoe uw en Stiwa\'s meening\nomtrent haar is; Stiwa zegt, dat zij altijd bij iemand moet zijn en\nzich voor iemand moet opofferen; dat is waar. Maar zij is zoo goed\nen ik heb haar veel te danken. In Petersburg was er een korte tijd,\nwaarin ik volstrekt un chaperon moest hebben. En toen riep ik haar\ntot mij. Maar werkelijk, zij is zeer goedhartig. Zij heeft mij mijn\ntoestand zeer verlicht. Gij ziet, ik heb van de bezwaren mijner\npositie daar ... in Petersburg geen verkeerd begrip," voegde zij er\nbij. "Hier ben ik kalm en gelukkig. Overigens daarvan later. Dan is\ndaar Swijaschsky, de maarschalk van onzen adel, een zeer net mensch,\nmaar hij heeft Alexei noodig; gij begrijpt, nu wij hier op het land\nzijn gaan wonen, kan Alexei met zijn vermogen een grooten invloed\nuitoefenen. Dan Tuschkewitsch, ge hebt hem reeds bij Betsy leeren\nkennen. Nu is hij gepensionneerd en naar ons toegekomen. Alexei zegt,\ndat hij een van degenen is, die zeer aangenaam zijn, wanneer men\nze neemt zooals zij zijn, et puis il est comme il faut, zegt vorstin\nWarwara.... Dan Wesslowsky.... Dezen kent ge. Een zeer net jongmensch,"\nzeide zij, terwijl een lachje om haar lippen speelde. "Wat is dat voor\neen vreeselijke geschiedenis met Lewin? Wesslowsky heeft Alexei er van\nverteld, en we hebben ontzettend gelachen. Il est tres gentil et tres\nnaif," zeide zij weer met hetzelfde lachje. "De mannen zoeken naar\nverstrooiing en Alexei heeft behoefte aan gezelschap, daarom zijn\nmij al deze gasten zeer welkom. Wij hebben leven en vroolijkheid\nnoodig, opdat Alexei niet naar wat nieuws verlangt. Gij zult ook\nden rentmeester nog leeren kennen; hij is een Duitscher, een zeer\nverstandig en ontwikkeld man. Alexei heeft veel met hem op. Dan nog\nde dokter, een jonge man, nog geen volkomen nihilist, maar, weet ge,\nhij eet met zijn mes ... voor \'t overige een zeer goed dokter. Dan\nnog de architect.... Une petite cour."\n\n\n\n\n\nXXI.\n\n\n"Daar ben ik met Dolly, ma tante," zeide Anna terwijl zij met Darja\nAlexandrowna naar buiten ging op het groote steenen terras, waar\nvorstin Warwara in de schaduw aan een borduurraam zat en aan het\novertrek voor een stoel voor graaf Alexei Kyrillowitsch werkte. "Zij\nzegt, dat zij voor den middag niets wenscht te gebruiken, maar\nlaat toch het ontbijt maar hier brengen, ik wil Alexei opzoeken\nen medebrengen."\n\nVorstin Warwara was zich ongetwijfeld van de ongepastheid van haar\nverblijf bij Wronsky even pijnlijk bewust als Dolly, want reeds met\nhet eerste woord begon zij een verklaring te geven, waarom zij Anna\nhierheen begeleid had; niet omdat zij er behagen in schepte, met haar\nin weelde te leven, maar omdat zij altijd veel van Anna gehouden en\nzich altijd gaarne voor haar opgeofferd had, en dat deed zij ook nu\nom haar toestand te verlichten en haar in dezen moeielijken tijd van\novergang behulpzaam te zijn.\n\n"Haar man zal in de scheiding bewilligen en dan zal ik mij weer in\nmijn eenzaamheid terugtrekken. Maar nu kan ik haar van dienst zijn\nen zal, hoe zwaar het mij ook vallen moge, mijn plicht vervullen. En\ngij, hoe bekoorlijk zijt ge geworden. Je hebt den hemel verdiend,\ndat je hier gekomen zijt. Zij leven als de beste echtgenooten met\nelkaar. God zal hen richten, niet wij. Buitendien, c\'est un interieur\nsi joli, si comme il faut. Tout a fait a l\'anglaise. On se reunit le\nmatin au breakfast et puis on se separe. Tot het diner doet ieder,\nwat hij wil. Om zeven uur wordt opgedragen. Maar zij doen ook veel\ngoeds. Heeft hij u nog niet van zijn ziekenhuis verteld? Ce sera\nadmirable. Alles is uit Parijs...."\n\nDit gesprek werd afgebroken door Anna, die de heeren in de biljartkamer\nhad aangetroffen en nu met hen op het terras terugkeerde. Voor den\nmiddag was er nog veel tijd en het weer was schoon. Daarom werden\nallerlei voorslagen gedaan, hoe men de nog overblijvende twee uren het\nbest zou kunnen doorbrengen. Men had ook in Wosdwijenskoje allerhande\ntijdverdrijf, maar van geheel anderen aard als in Lewins Pokrowskoje.\n\n"Une partie de lawntennis," sloeg Wesslowsky met zijn innemend lachje\nvoor, "en wij spelen weer samen, Anna Arkadiewna."\n\n"Neen, daartoe is het te warm. Zou het niet beter zijn een wandeling\nin den tuin of een tochtje met het bootje te doen om Darja Alexandrowna\nde oevers te toonen," sloeg Wronsky voor.\n\n"Mijn is alles goed," zeide Swijaschsky.\n\n"Ik geloof, dat Dolly het liefst een kleine wandeling zou doen en\ndan misschien nog in de boot?" zeide Anna.\n\nHiertoe werd dan ook besloten. Wesslowsky en Tuschkewitsch gingen naar\nhet badhuis om de boot gereed te maken en de overigen op te wachten,\nterwijl Anna met Swijaschsky en Dolly met Wronsky paarsgewijs in het\npark gingen wandelen. Dolly gevoelde zich in haar nieuwe omgeving\neenigszins bedeesd en angstig. Niet alleen, dat zij Anna\'s gedrag op\nabstracte wijze en in theorie verontschuldigde, maar zij billijkte\nen prees het zelfs.\n\nZoo gaat het trouwens vlekkeloos reine en deugdzame vrouwen\ndikwijls. Door de eentoonigheid van haar eigen zedelijken levenswandel\nvermoeid, verontschuldigen zij niet alleen van verre de misdadige\nliefde van anderen, maar benijden er hen zelfs om. Daarbij kwam,\ndat zij Anna hartelijk liefhad. Alleen hier, waar zij zich in de\nwerkelijkheid te midden van deze haar vreemde menschen met hun voor\nhaar nieuwen, zoogenaamd goeden toon bevond, gevoelde zij zich beklemd.\n\nOverigens, al veroordeelde zij ook Anna\'s handelwijze niet, toch was\nhaar de aanblik van den man, die er de aanleiding toe geweest was,\nonaangenaam. Ook was Wronsky haar nooit zeer bevallen, zij hield hem\nvoor zeer trotsch en kon aan hem volstrekt niets vinden, waarop hij\ntrotsch kon zijn, tenzij op zijn rijkdom.\n\nToch imponeerde hij haar hier in zijn huis meer dan anders en\nvan dit gevoel kon zij zich niet losmaken. Zij had tegenover\nhem hetzelfde gevoel als tegenover het kamermeisje om haar\nuitgestukte nachtjapon. Het was geen schaamte, maar een gevoel van\nonbehagelijkheid, van gegeneerdheid.\n\nDolly gevoelde zich dus beklemd en zocht naar een onderwerp van\ngesprek. Hoewel zij meende, dat bij zijn trots de lof van zijn huis\nen tuin hem onaangenaam zou kunnen zijn, zeide zij hem hierover toch\niets vleiends, daar zij niets anders wist te zeggen.\n\n"Ja, het is een heel net gebouw van ouden, goeden smaak," antwoordde\nhij.\n\n"Bizonder is mij het terrein voor de inrijpoort bevallen. Is dat\nvroeger ook zoo geweest?"\n\n"O neen," zeide hij, terwijl zijn gelaat van genoegen verhelderde:\n"Dit terrein hadt gij in het voorjaar eens moeten zien."\n\nEn nu begon hij, eerst terughoudend, maar spoedig meer ongedwongen,\nhaar op verscheiden bizonderheden van huis en tuin opmerkzaam te\nmaken. Men zag, dat het hem, nadat hij zooveel zorg aan de verfraaiing\nvan zijn landgoed besteed had, nu eenigszins een behoefte was bij\nzijn nieuwe bekenden daarmede te pronken, en Dolly\'s lof deed zijn\nhart goed.\n\n"Als ge het ziekenhuis wenscht te zien en niet reeds te vermoeid zijt,\ndan is het niet ver van hier. Kom," zeide hij en zag haar in \'t gelaat\nom zich te overtuigen, dat het haar niet verveelde. "Gaat ge ook mee,\nAnna," wendde hij zich tot deze.\n\n"Wij gaan ook mee, niet waar?" antwoordde zij met een blik op\nSwijaschsky. "Mais il ne faut pas laisser le pauvre Wesslowsky et\nTuschkewitsch se morfondre la dans le bateau. Wij moeten het hen\nlaten weten. Ja, dat is een gedenkteeken, dat hij zich hier opricht,"\nwendde zij zich tot Dolly.\n\n"Ja, een kostbaar werkje," bevestigde Swijaschsky, maar om niet den\nschijn van vleierij tegenover Wronsky op zich te laden, voegde hij\ner dadelijk een afkeurend gezegde bij: "Het verwondert mij slechts,\ngraaf, dat gij, die zooveel voor de gezondheid van het volk doet,\nzoo onverschillig ten opzichte van de scholen zijt."\n\n"C\'est devenu tellement commun, les ecoles," antwoordde\nWronsky. "Versta mij wel, dit is bij mij niet de leidende gedachte\ngeweest, maar ik heb mij laten meevoeren."\n\nDe dames staken haar parasols op en sloegen een zijlaan in, die hen na\neenige kronkelingen uit den tuin bracht. Daar zag Dolly op een hoogte\neen schoon, groot, bijna reeds voltooid gebouw, dat in de helle zon\nschitterend uitkwam. Daarnaast werd een ander nog door den steiger\nomgeven huis gebouwd, waaraan verscheiden arbeiders bezig waren.\n\n"Het werk gaat goed vooruit," zeide Swijaschsky. "Toen ik den laatsten\nkeer hier was, was er nog niets van het dak te zien."\n\n"Tegen den herfst moet alles gereed zijn. Van binnen is reeds alles\nvoltooid," zeide Anna.\n\n"Wat wordt dit hier voor een gebouw?"\n\n"De woning voor den dokter en de apotheek," antwoordde Wronsky en\nvoerde de dames naar het binnenste gedeelte van het ziekenhuis.\n\nTerwijl buiten nog aan de kroonlijsten gewerkt en de benedenste\nverdieping geverfd werd, was boven reeds alles ingericht. Nadat zij\nde breede trap van gegoten ijzer waren opgeklommen, betraden zij een\ngroote, geheel voltooide kamer. De muren waren zoo fraai gestukadoord,\nalsof ze met marmer belegd waren, de reusachtige glasruiten had men\nreeds in de vensters gezet, slechts aan de ruiten van den ingelegden\nvloer waren de meubelmakers nog bezig met polijsten.\n\n"Dit is de ontvangkamer," zeide Wronsky. "Hier komt nog een staande\nlessenaar, een tafel en een kast, verder niets."\n\nZij begaven zich op den corridor. Hier toonde hun Wronsky een\nventilatie van de nieuwste vinding, marmeren badkuipen en bedden\nmet eigenaardige springveeren matrassen; daarna bezichtigden zij de\nwaschkamer, kachels van nieuwe constructie, schuifstoelen, die zonder\ngeraas werden gereden en waarop zaken en personen getransporteerd\nzouden worden. Swijaschsky waardeerde dit een en ander als een man,\ndie van alles het noodige begrip heeft; Dolly verwonderde zich\neenvoudig over hetgeen zij tot nu toe nog niet gezien had en, daar\nzij wenschte het goed te begrijpen, vroeg zij naar alles, wat Wronsky\ngroot genoegen deed.\n\n"Ik geloof, dat dit tot nu toe in Rusland het eenige, volkomen goed\ningerichte ziekenhuis zijn zal," merkte Swijaschsky aan.\n\n"Maar gij zult geen afdeeling voor verlossingen hebben," wierp Dolly\nin het midden. "En dat is toch op het land zoo noodzakelijk. Ik heb\nreeds dikwijls ..."\n\nMaar Wronsky viel haar ondanks zijn beleefdheid in de rede:\n\n"Daarvoor moet het ook geen inrichting worden, maar uitsluitend een\nziekenhuis; het is voor alle ziekten, behalve voor besmettelijke\nbestemd. Zie eens hier, als ik u verzoeken mag ..." en hij schoof\neen ziekenstoel voor Dolly, ging er in zitten en toonde er haar de\nconstructie van. "Ziet ge, men kan nog niet loopen, men is nog te\nzwak of er hapert iets aan de voeten, maar men heeft lucht noodig en\ndan gaat men zoo uitrijden."\n\nDarja Alexandrowna stelde in alles belang, alles beviel haar, het\nmeest echter Wronsky met zijn eenvoudige, natuurlijke geestdrift.\n\n"Ja, hij is toch een net, goed mensch!" dacht zij soms en begreep,\nhoe Anna verliefd op hem had kunnen worden.\n\n\n\n\n\nXXII.\n\n\n"Neen, ik geloof, dat Darja Alexandrowna vermoeid is en wel geen\nbelang zal stellen in de paarden," zei Wronsky, toen Anna voorsloeg de\nstoeterij te bezichtigen, waar Swijaschsky een hengst wenschte te zien.\n\n"Gaat gijlieden er maar heen, ik begelijd Darja Alexandrowna naar\nhuis en zal haar zoolang gezelschap houden, als het haar aangenaam is."\n\n"Van paarden heb ik geen verstand en het zal mij zeer aangenaam zijn,"\nzeide Dolly een weinig verwonderd. Zij zag aan zijn gezicht, dat hij\ndaarmee iets bizonders voorhad. En zij had zich niet vergist.\n\nToen zij weer door de poort den tuin in waren gegaan, zag Wronsky\nnaar Anna om en toen hij zich overtuigd had, dat zij hem niet meer\nzien en hooren kon, begon hij met een goedhartig lachje:\n\n"Ik verheug mij zeer over de gelegenheid om met u te kunnen spreken. Ik\nvergis mij niet, als ik u voor Anna\'s vriendin houd." Hij nam den\nhoed af en streek zich over zijn reeds kaal wordend hoofd.\n\nDolly antwoordde niets, maar zag hem slechts verrast aan. Zij vreesde\nplotseling voor hetgeen hij zeggen zou. Allerlei vermoedens vlogen\nhaar door het hoofd: "hij zal mij willen vragen hen met al mijn\nkinderen te bezoeken, en ik zal hem dit verzoek moeten afslaan; of om\nmij moeite te geven Anna in Moskou conversatie te verschaffen ... of\nmisschien iets over Wassenka Wesslowsky en zijn verhouding tot Anna,\nof van Kitty, tegenover wie hij zich schuldig gevoelt?" Zij vermoedde\nalleen onaangename dingen, maar het ware raadde zij niet.\n\n"Gij hebt een grooten invloed op Anna en zij houdt veel van u; gij\nmoet mij helpen."\n\nZij zag hem schuchter vragend in het energiek gelaat, dat nu eens\ndoor de zon helder verlicht, dan weer door het lommer der linden\nten volle beschaduwd werd, en wachtte, wat hij verder zeggen zou;\nmaar hij ging met den stok op het kiezelzand slaande zwijgend naast\nhaar voort, alsof hij zijn gedachten eerst wilde verzamelen.\n\n"Nu gij, de eenige vrouw van alle vroegere bekenden van Anna, ons hier\nbezocht hebt, zie ik wel in, dat ge het niet gedaan hebt, omdat ge\nonzen toestand voor een normalen houdt, maar omdat ge, terwijl ge al\nhet moeielijke er van begrijpt, haar nog even lief hebt als vroeger\nen haar gaarne zoudt willen helpen. Heb ik geen gelijk?" vroeg hij\nen zag haar aan.\n\n"Nu ja," antwoordde Dolly, "maar...." "Neen," viel hij haar in\nde rede en, terwijl hij staan bleef, dwong hij ook haar stil te\nstaan. "Niemand kan beter en nauwkeuriger dan ik het moeielijke in\nAnna\'s positie begrijpen. Dat moet gij gelooven, als ge mij de eer\nbewezen wilt mij voor een mensch met een hart te houden. Ik ben de\noorzaak van dezen haar toestand en dat gevoel ik."\n\n"Ik begrijp u," zeide Dolly, die onwillekeurig de oprechte en besliste\nwijze bewonderde, waarop hij dit uitgesproken had. "Maar juist omdat\ngij u voor de oorzaak houdt, vrees ik ook, dat gij overdrijft. Ik\nbegrijp wel, dat uw positie tegenover de wereld een zeer moeielijke\nis...."\n\n"Een ware hel, een pijniging!" zeide hij snel; "men kan zich geen\nergere zedelijke kwellingen voorstellen, dan ik die twee weken in\nPetersburg heb doorgestaan.... Dit kunt ge gelooven."\n\n"Ja, maar hier, zoolang Anna.... en ook gij geen behoefte aan de\nwereld gevoelt...."\n\n"Och, de wereld!" zeide hij verachtelijk. "Welk verlangen naar de\nwereld kan men hebben!"\n\n"Nu, tot zoo lang zult gij gelukkig en kalm zijn. Ik zie het Anna aan,\ndat zij nu gelukkig, volkomen gelukkig is, zij heeft het mij zelf\nook reeds bekend," sprak Dolly glimlachend, maar toch twijfelde zij\nonwillekeurig, of Anna ook werkelijk gelukkig was.\n\nMaar Wronsky scheen daaraan niet te twijfelen.\n\n"Ja, ja, ik weet het, zij leeft geheel op. Na al haar lijden gevoelt\nzij zich nu gelukkig. Zij is met dezen tegenwoordigen toestand\ntevreden--maar ik...? Ik vrees hetgeen ons nog wacht.... Excuseer,\nge wilt verder gaan."\n\n"Neen, het is mij hetzelfde."\n\n"Nu, laat ons dan gaan zitten."\n\nDarja Alexandrowna ging op een bank in de allee zitten. Hij bleef\nvoor haar staan.\n\n"Ik zie, dat zij gelukkig is," herhaalde hij, maar de twijfel aan\ndit geluk overviel Dolly nu nog sterker.\n\n"Maar zal het zoo voortgaan? Of wij goed of slecht gehandeld hebben,\ndat is een zaak op zich zelf--de zaak is nu eenmaal geschied,"\nzeide hij en vervolgde in het Fransch: "Wij zijn nu voor het leven\ngebonden. Ons verbindt de voor ons heiligste band der liefde. Wij\nhebben een kind en wij kunnen nog meer kinderen krijgen. Maar de wet\nen onze overige voorwaarden van bestaan zijn zoo, dat nog duizend\nverwikkelingen ontstaan kunnen, die zij nu, nu zich juist haar ziel\nvan al het lijden, al de beproevingen hersteld heeft, niet ziet\nof niet zien wil. En dat is ook begrijpelijk. Maar ik--ik moet het\nwel zien. Mijn dochter ... volgens de wet is zij mijn dochter niet,\nmaar die van Karenin.... Dit bedrog wil ik niet!" zeide hij met een\nwrevelige beweging en zag Dolly norsch aan.\n\nZij antwoordde niet, maar zag hem slechts medelijdend in het\ngezicht. Hij ging voort:\n\n"En wordt morgen een zoon geboren, mijn zoon, dan is hij volgens de\nwet ook een Karenin, hij is geen erfgenaam van mijn naam en van mijn\nvermogen; hoe gelukkig wij ook in den familiekring zijn, hoeveel\nkinderen wij ook krijgen mogen, tusschen hen en mij bestaat geen\nwettige band. Zij zijn allen Karenins. Begrijpt gij het ondragelijke\nvan zulk een toestand? Ik heb getracht ook daarover met Anna te\nspreken. Maar het wond haar te zeer op. Zij begrijpt het niet en haar\nkan ik niet alles verklaren. Nu zult ge ons leven van een andere zijde\nbeschouwen. Haar liefde maakt mij gelukkig, maar ik heb behoefte aan\nbezigheid. Die heb ik hier gevonden en ben er trotsch op, want ik\nhoud ze voor meer adellijk dan die mijner kameraden aan het hof en\nin het regiment. Nooit zou ik nu meer met hen willen ruilen. Hier,\nop deze plaats, werk ik, ben ik gelukkig en tevreden en er ontbreekt\nanders niets aan ons geluk. Dit werkzame leven bevalt mij; cela n\'est\npas un pis-aller, integendeel...."\n\nHet viel Dolly op, dat hij hier in zijn verklaringen verward geraakte,\nen zij begreep trouwens deze geheele afwijking niet goed; maar zij\ngevoelde, dat hij nu, nu hij van zijn intiemste verhouding tot Anna\nsprak, ook omtrent het overige zijn hart wenschte uit te storten en\ndat hiertoe in de eerste plaats ook zijn werkzaamheid als landheer\nbehoorde.\n\n"Ik ga dus voort," zei hij na een oogenblik nadenkens; "de hoofdzaak\nbij iederen arbeid is, dat men de overtuiging heeft, dat, wat\nmen gedaan heeft, niet met ons sterven zal, dat men erfgenamen\nzal hebben--en die heb ik niet. Stel u den toestand van een man\nvoor, die van te voren weet, dat zijn kinderen, die zijn door hem\nbeminde vrouw hem geschonken heeft, de zijnen niet zijn, maar iemand\nanders toebehooren, die hen haat en niets van hen weten wil. Dat\nis ontzettend!"\n\nHij zweeg in zichtbaar groote opgewondenheid.\n\n"Ja waarlijk, ik begrijp u! Maar wat kan Anna daaraan doen?" vroeg\nDolly.\n\n"Ja, dat is het doel van ons onderhoud," hernam hij zich slechts met\nmoeite kalmeerend; "Anna kan er veel aan doen, slechts van haar hangt\nhet af.... Zelfs als ik bij den keizer een verzoek wilde indienen om\nmijn eigen kind te mogen adopteeren, zou een scheiding noodzakelijk\nzijn. En deze hangt slechts van Anna af. Haar man had in de scheiding\ntoegestemd; alles was door hem reeds voorbereid, en nu, daarvan ben\nik overtuigd, zal hij niet terugtreden. Zij zal daarom slechts aan\nhem te schrijven hebben. Hij heeft toen uitdrukkelijk verklaard,\ndat, indien zij dezen wensch wilde uitspreken, hij hem niet zou\nafslaan." "Waarlijk," voegde hij er wrevelig bij, "dat is weer een\nvan die pharizeeuwsche wreedheden, waartoe slechts zulke menschen\nzonder hart in staat zijn! Hij weet, hoeveel kwelling haar iedere\nherinnering aan hem bereidt, maar juist daarom eischt hij een brief\nvan haar. Ik begrijp, hoe kwellend dat voor haar is. Maar ook mijn\ngronden zijn zoo gewichtig, dat men moet passer par-dessus toutes\nces finesses de sentiment. Il y va du bonheur et de l\'existence\nd\'Anne et de ses enfants. Van mij wil ik niet eens spreken, hoewel\nik lijd, zooals ik nog nooit geleden heb," voegde hij er bij met een\ndreigende uitdrukking tegen den een of ander, die hem met dit zware\nkruis belast had. "Dus, Darja Alexandrowna, grijp ik zonder bedenken\nnaar u als naar een reddingsanker. Help gij mij Anna overreden om\naan haar echtgenoot te schrijven en hem om de scheiding te verzoeken."\n\n"Ja zeker," antwoordde Dolly weifelend, terwijl zij zich haar\nlaatste gesprek met Alexei Alexandrowitsch voor den geest riep. "Ja\nzeker!" herhaalde zij beslist, toen zij aan Anna dacht.\n\n"Doe uw invloed op haar gelden, bewerk, dat zij schrijft. Ik zelf\nzou niet gaarne en kan ook bijna niet met hem daarover spreken."\n\n"Goed, ik zal er met haar over spreken. Maar hoe denkt zij er zelf\nover?" zeide Dolly, terwijl haar plotseling Anna\'s eigenaardig\naanwendsel inviel om de oogen toe te knijpen, als het gesprek op\nonderwerpen van haar intiemste leven kwam. "Alsof zij haar oogen\ntegen haar leven wil sluiten om niet alles daarin te zien!" dacht\nDolly.--"Zeer zeker! om harentwil en om mij zelf zal ik met haar\ndaarover spreken," antwoordde zij op de uitingen van zijn dank,\nen zij stonden op en gingen op het huis toe.\n\n\n\n\n\n\nXXIII.\n\n\nAnna was reeds voor Dolly daarheen teruggekeerd. Zij zag haar\nopmerkzaam in de oogen, alsof zij naar het gesprek met Wronsky wilde\nvragen. Maar zij vroeg toch niets.\n\n"Nu is het al weer tijd voor het diner," zeide zij. "Wij komen er in \'t\ngeheel niet toe elkander te zien. Nu reken ik op den avond. Nu moet men\ntoilet maken. Wij hebben ons in het nieuwe gebouw geheel vuil gemaakt."\n\nDolly ging in haar kamer, maar het was haar belachelijk te moede. Zij\nhad niets om zich om te kleeden, want zij had haar beste kleed\naangetrokken. Om zich nu toch ook voor den middag voor te bereiden,\nliet zij door haar kamermeisje haar kleed afslaan, stak zich een\nanderen strik voor en koos andere kanten voor haar hoofd.\n\n"Dat is alles, wat ik doen kon," zeide zij glimlachend tot Anna,\ntoen deze reeds in het derde, weer zeer eenvoudige kleed bij haar\nbinnentrad.\n\n"Ja, wij kleeden ons hier te veel! Alexei is met uw bezoek zoo\ngelukkig, als anders zelden met iets. Hij is bepaald op u verliefd,"\nzeide Anna. "Maar zijt gij ook niet moede?"\n\nVoor den middag vonden zij ook geen tijd meer om haar gedachten uit\nte spreken. In het salon vonden zij vorstin Warwara en de heeren\nin het zwart gekleed; slechts de architect droeg een frak. Wronsky\nstelde zijn gast den dokter en den Duitschen rentmeester voor. Den\narchitect had zij reeds in het ziekenhuis leeren kennen.\n\nDe dikke huishofmeester met zijn rond, gladgeschoren gezicht en\nzijn witten das kondigde aan, dat er opgediend was. De dames stonden\nop. Wronsky verzocht Swijaschsky Anna den arm te reiken, terwijl hij\nzelf Dolly naderde. Wesslowsky kwam Tuschkewitsch voor en bood vorstin\nWarwara den arm, zoodat Tuschkewitsch, de dokter, de rentmeester en\nde architect zonder dames bleven.\n\nDe eetzaal, het middagmaal, de bedienden, de wijn en de gerechten\npasten niet alleen bij de algemeene weelde in dit huis, maar schenen\nnog grootscher dan al het overige.\n\nAan Wronsky\'s blik, zooals hij de tafel overzag en den huismeester\nmet het hoofd teekens gaf, zooals hij Dolly tusschen botwinja en soep\nliet kiezen, bemerkte deze als ervaren huisvrouw, dat dit geheele\ndiner zonder Anna\'s toedoen, hoewel onder toezicht van den huisheer\nzelf tot stand kwam. Van haar hing klaarblijkelijk niet meer af dan\nvan Wesslowsky; Anna, Swijaschsky en Wesslowsky waren allen gasten,\ndie vroolijk datgene genoten, wat voor hen bereid was.\n\nAnna trad slechts als gastvrouw op in de leiding van het gesprek. Tegen\ndeze, voor een huisvrouw aan een kleine tafel en met personen, zooals\nde rentmeester en de architect, die in een gansch anderen kring thuis\nbehoorden en zich alle moeite gaven zich door de ongewone weelde niet\nverbluft te toonen en aan het algemeen gesprek zoo weinig mogelijk deel\nte nemen,--alzoo tegen deze voor een huisvrouw niet gemakkelijke taak\nwas Anna met haar gewonen tact ten volle opgewassen en zij leidde het\ngesprek met natuurlijke bevalligheid, ja, zooals het Dolly toescheen,\nzelfs met genoegen.\n\nHet gesprek stokte onder de dischgenooten, behalve van de zijde van den\nin somber zwijgen verzonken dokter, den architect en den rentmeester,\nnooit en Dolly gevoelde zich zoo opgewekt en was zoozeer in vuur\ngeraakt, dat zij zelfs een kleur had gekregen en bij later nadenken\ndaarover het niet geheel met zich zelf eens was, of zij ook iets\ndwaas of aanstootelijks kon gezegd hebben. Swijaschsky bracht het\ngesprek op Lewin en zijn zonderlinge denkbeelden, dat de machines\nniet pasten bij den Russischen landbouw en er zelfs storend op werkten.\n\n"Ik heb niet het genoegen dezen heer Lewin te kennen," zeide Wronsky\nglimlachend, "maar hij zal wel nooit de machines, die hij zoo afkeurt,\ngezien hebben. Of wanneer hij ze soms gezien en in gebruik gehad heeft,\ndan zullen het wel geen buitenlandsche, maar de een of andere soort van\nRussisch fabrikaat geweest zijn. Hoe kan men dan daarover oordeelen?"\n\n"Hij heeft in \'t algemeen Turksche denkbeelden!" zeide Wesslowsky\nlachend tot Anna gewend.\n\n"Ik kan zijn denkbeelden niet verdedigen," zei Darja Alexandrowna met\nvuur, "maar ik kan zooveel wel zeggen, dat hij een zeer beschaafd\nman is, die, als hij hier was, zijn denkbeelden wel zou weten te\nverdedigen. Ik versta dat waarlijk niet."\n\n"Ik houd zeer veel van hem en wij zijn zeer goede vrienden," zeide\nSwijaschsky met een goedhartig lachje, mais pardon, il est un petit peu\ntoque; zoo b.v. beweert hij ook, dat de vredegerechten en de Semstwo\ngeheel overbodig zijn, en hij wil aan geen van beide deelnemen."\n\n"Dat is onze Russische onverschilligheid," zei Wronsky, terwijl hij\nzich in een fijn glas ijswater schonk. "Men gevoelt niet, dat onze\nvoorrechten ons ook plichten opleggen en daarom ontkent men deze\nplichten."\n\n"Ik ken geen mensch, die strenger in de vervulling van zijne plichten\nis dan Lewin," zei Dolly, door den aanmatigenden toon van Wronsky\naan zijn eigen tafel geprikkeld.\n\n"Ik integendeel," ging Wronsky voort, "ben, zooals u ziet, buitengewoon\ndankbaar voor de mij bewezen eer, dat men mij, dank zij Nikolai\nIwanowitsch, tot vrederechter benoemd heeft. Ik houd het voor mijn\nplicht de vergaderingen te bezoeken en de zaak van een boer wegens\neen zijner paarden schijnt mij even gewichtig als de belangrijkste\nzaak, die mij zelf betreft. Ik zal het ook voor een eer houden, als\nmen mij als lid in de Semstwo mocht kiezen; ik kan daarmede slechts de\nvoorrechten vergelden, die ik als landheer geniet. Ongelukkig ontbreekt\nonzen grooten grondbezitters nog te zeer het begrip van de beteekenis,\ndie zij voor het rijk moesten hebben."\n\nHet kwam Dolly zonderling voor te hooren, hoe kalm hij zich aan zijn\neigen tafel in zijn recht gevoelde. Zij dacht aan Lewin, die geheel\ntegenovergestelde inzichten had en met zijn oordeelvellingen aan\nzijn eigen tafel niet minder beslist was. Maar zij hield van Lewin\nen daarom was zij geheel aan zijn zijde.\n\n"Dus zullen wij bij de aanstaande verkiezingen op u mogen rekenen,"\nzeide Swijaschsky. "Wij zullen er echter ter rechter tijd zijn moeten,\nreeds op den achtsten. Als gij mij misschien de eer zoudt willen\nbewijzen bij mij te komen...."\n\n"Ik ben het met uw zwager ook eenigszins eens," zeide Anna tot Dolly:\n"ik denk echter niet geheel zooals hij," voegde zij er lachend bij. "Ik\nmeen, wij hebben in den laatsten tijd veel te veel met algemeene,\nopenbare plichten te doen. Vroeger waren er te veel beambten, zoodat\ner voor iedere zaak een bizondere beambte was; eveneens heeft men nu\noveral verzorgers van het openbare welzijn. Alexei is nu nauwelijks\nzes maanden hier en reeds is hij lid van ten minste vijf of zes\nvereenigingen; hij is voogd, rechter, lid van dorpsbesturen en\ngezworene. Als dat zoo verder gaat, zal hij voor niets anders meer\ntijd over hebben. En ik vrees, dat men bij zulk een menigte zaken\noveral maar een nul kan zijn. Op hoeveel plaatsen zijt gij in het\nbestuur, Nikolai Iwanowitsch?" wendde zij zich tot Swijaschsky:\n"Mij dunkt wel op meer dan twintig."\n\nAnna had schertsend gesproken, maar er klonk toch een zekere\nbitterheid uit. Dolly, die Anna en Wronsky opmerkzaam gadesloeg,\nbemerkte dat terstond. Zij had ook bemerkt, dat Wronsky\'s trekken bij\ndit gesprek dadelijk een ernstige en vastberaden uitdrukking hadden\naangenomen. Hieruit en ook uit de omstandigheid, dat vorstin Warwara\nhet gesprek snel op Peterburger kennissen zocht te brengen, alsook uit\nde wijze, waarop Wronsky zich in den tuin over zijn werkzaamheden had\nuitgelaten, besloot zij, dat met deze kwestie van publieke werkzaamheid\neen geheim verschil van meening tusschen Anna en Wronsky verbonden was.\n\nHet diner, de bediening, de wijnen, alles was voortreffelijk, maar\nhet was zoo, als Darja Alexandrowna het op groote diners en op bals\nhad leeren kennen, het had niets eigenaardigs en natuurlijks; daarom\nmaakte het hier in het gewone leven en in dezen engeren kring op haar\neen onaangenamen indruk.\n\nNa den middag zat men een tijd lang op het terras. Toen speelde\nmen lawn-tennis. De twee partijen plaatsten zich op den zorgvuldig\ngeeffenden en vastgestampten crocket-ground aan beide zijden van\nhet tusschen twee vergulde zuiltjes gespannen net. Ook Dolly deed\neen poging om mee te spelen, maar het duurde lang eer zij het spel\nbegreep en toen zij het eindelijk gevat had, was zij zoo moede,\ndat zij ging zitten en nog slechts bij het spel toekeek. Ook haar\npartner Tuschkewitsch bleef bij haar, terwijl de anderen nog lang\nvoortspeelden. Swijaschsky en Wronsky speelden zeer goed en met\nopmerkzaamheid, Wesslowsky het slechtst, maar toch hield zijn lachen\nen roepen niet op. Hij had, evenals de andere heeren, met verlof der\ndames zijn jas uitgetrokken, en zijn groote, fraaie gestalte in de\nwitte hemdsmouwen, zijn verhit gelaat en zijn stootende bewegingen\nbleven haar in de herinnering. Nog toen zij zich \'s avonds reeds te\nbed begeven en de oogen gesloten had, zag zij den op den crocketground\nrondspringenden Wesslowsky.\n\nGedurende het spel had Dolly zich weinig vermaakt. De schertsende toon\ntusschen Anna en Wesslowsky, evenals de algemeene onnatuurlijkheid\ndezer volwassenen, die hier zonder kinderen een kinderspel speelden,\nbevielen haar niet. Toch, om de anderen niet te storen en, het ging\nhoe het ging, den tijd te verdrijven, nam zij, na te zijn uitgerust,\nweer aan het spel deel en deed, alsof zij er vermaak in schepte. Op\ndezen dag meende zij met veel betere tooneelspelers dan zij zelf was,\nkomedie te spelen en dacht, dat zij door haar slecht spel de geheele\nzaak bedierf.\n\nZij was met het voornemen gekomen om, wanneer het haar geschikt\nvoorkwam, twee dagen te blijven. Maar reeds des avonds, gedurende het\nspel, besloot zij, reeds morgen weder terug te keeren. De kwellende\nzorgen der moeder, die zij onderweg zoo verafschuwd had, verschenen\nhaar nu al, nadat zij nauwelijks een dag zonder haar kinderen had\ndoorgebracht, in een geheel ander licht en misten hun uitwerking op\nhaar niet.\n\nNa de thee en een nachtelijk tochtje in de boot trad Dolly haar kamer\nbinnen, trok haar kleed uit en ging zitten om het haar voor den nacht\nlos te maken. Zij gevoelde een groote verlichting.\n\nHet was haar zelfs een onaangename gedachte, dat Anna dadelijk bij\nhaar zou komen. Zij zou gaarne met haar gedachten alleen zijn geweest,\nmaar toen Anna in haar nachtgewaad bij haar kwam, verheugde zij zich\ntoch bij dien aanblik. Nu voor de eerste maal zag zij haar weder\ngeheel natuurlijk en zooals zij haar liefhad.\n\n\n\n\n\nXXIV.\n\n\nReeds in den loop van den dag had Anna verscheiden malen getracht het\ngesprek op intiemer onderwerpen te brengen, maar had altijd na eenige\nwoorden weer afgebroken: "Later, wanneer wij alleen zijn, willen wij\ndaarover spreken. Ik heb u nog veel mee te deelen," had zij gezegd.\n\nNu waren zij alleen, maar Anna zweeg. Zij was aan het venster gaan\nzitten en zag Dolly aan. Zij doorzocht haar geheugen naar al de\nonuitputtelijke stof van vertrouwelijke mededeelingen, maar zij vond\nniets. Het scheen haar in dit oogenblik, alsof reeds alles gezegd was,\nen zij wist niet, waarover zij zou spreken.\n\n"Hoe gaat het Kitty?" vroeg zij met een diepen zucht en een schuldigen\nblik op Dolly. "Zeg mij de zuivere waarheid, Dolly, is zij boos\nop mij?"\n\n"Boos? Neen," antwoordde Dolly met een glimlach.\n\n"Maar zij haat, zij veracht mij."\n\n"Volstrekt niet. Maar weet ge, zoo iets vergeeft men niet."\n\n"Ja, ja!" zeide Anna, wendde zich af en zag door het open\nvenster. "Maar ik heb geen schuld. Wie heeft trouwens schuld? Wat\nis schuld hebben? Kon het dan anders zijn? Wat dunkt u? Kon het dan,\ndat gij niet Stiwa\'s vrouw waart geworden?"\n\n"Ik weet het waarlijk niet. Maar zeg mij...."\n\n"Ja, ja! Maar wij zijn over Kitty nog niet uitgepraat. Is zij\ngelukkig? Men zegt, dat hij een uitstekend mensch is!"\n\n"Dat zegt nog te weinig! Ik ken geen beteren man."\n\n"O, wat doet mij dat veel genoegen. Het verheugt mij zeer!"\n\nDolly glimlachte. "Maar vertel nu van u zelf. Ik heb u nog veel te\nzeggen. Wij hebben ook met elkander gesproken, ik met...." Dolly\nwist niet, hoe zij hem zou noemen. "Graaf Alexei Kyrillowitsch"\nscheen haar te stijf.\n\n"Met Alexei?" zei Anna. "Ik weet, dat gij met elkander gesproken\nhebt. Maar ik wilde u juist vragen: wat denkt gij van mij, van\nmijn leven?"\n\n"Hoe kan men dat met een enkel woord zeggen? Ik weet het waarlijk\nniet."\n\n"Neen, zeg het mij toch. Gij ziet, hoe ik hier leef. Maar gij moet\nniet vergeten, dat gij in den zomer bij ons gekomen zijt, nu niet\nalleen zijn.... Toen wij in het begin van de lente hier kwamen, leefden\nwij geheel alleen en wij zullen weder alleen leven; ik verlang niets\nliever dan dat. Maar stel u eens voor, dat ik alleen, ook zonder hem\nleef, ik geheel alleen.--En dat zal komen ... ik bespeur aan alles,\nhoe hij zeer dikwijls den halven tijd weg zal zijn!" zeide zij en\nging dichter bij Dolly zitten.\n\n"Trouwens," voorkwam zij deze, die iets antwoorden wilde, "ik zal hem\nniet met geweld terughouden en dat doe ik ook niet. Van daag zijn er\nwedrennen, zijn paarden rennen mee, hij rijdt er heen. Ik verheug mij\ner zeer over. Maar denk ook aan mij; stel u mijn toestand voor.... Maar\nwat helpt het er over te spreken?" Zij glimlachte. "Waarover heeft\nhij met u gesproken?"\n\n"Hij heeft met mij over datgene gesproken, wat ik u reeds zelf\nwilde zeggen. Het valt mij daarom licht voor hem te pleiten. Of\nmen misschien niet ... of er geen mogelijkheid zou zijn ..."--Dolly\nbleef steken, verbeterde haar woorden--"om uw toestand te veranderen,\nte verbeteren.... Gij kent immers mijn meening.... Alleen, als het\nmogelijk was, dat gij trouwdet...."\n\n"Dat wil zeggen, gij bedoelt, de scheiding," zeide Anna meteen\nplotseling betrokken gelaat. "Gij weet, de eenige vrouw, die ik in\nPetersburg bezocht heb, was Betsy Twerskoja. Gij kent haar. Au fond\nc\'est la femme la plus depravee qui existe. Zij had een liaison met\nTuschkewitsch en bedroog haar man op de afschuwelijkste wijze. Ook\ndie heeft mij gezegd, dat zij niets van mij weten wilde, zoo lang\nmijn positie niet gerectificeerd was.... Meen niet, dat ik u met haar\ngelijk wil stellen.... U ken ik, mijn lieve ziel.... Maar het viel mij\ndaar juist zoo in.... Nu, wat heeft hij u dan gezegd?" herhaalde zij\nhaar vraag: "Wat begrijpt hij er van? Wat kan hij er van begrijpen?"\n\n"Hij heeft gezegd, dat hij om uwentwil en om zijnentwil\nlijdt. Misschien zult ge dat egoistisch noemen, maar dat is een edel,\neen loyaal egoisme. In de eerste plaats zou hij uw dochter wettig\nerkend willen zien en uw echtgenoot zijn; hij zou een recht op u\nwillen bezitten."\n\n"Welke vrouw, welke slavin kan tot zulk een graad slavin zijn als\nik?" viel Anna haar somber in de rede.\n\n"De hoofdzaak voor hem is, hij wil.... Hij wil, dat gij niet lijdt...."\n\n"Dat is onmogelijk! Verder?"\n\n"En dan de wettigheid. Hij wil, dat uw kinderen een naam hebben."\n\n"Welke kinderen?" vroeg Anna zonder Dolly aan te zien en kneep de\noogen toe.\n\n"Nana en die er nog komen zullen...."\n\n"Daaromtrent kan ik gerust zijn. Ik zal geen kinderen meer krijgen."\n\n"Hoe kunt ge zeggen, dat ge er geene meer krijgen zult?"\n\n"Omdat ik het niet wil!" En ondanks haar opgewondenheid glimlachte\nAnna, toen zij de naive uitdrukking van nieuwsgierigheid, verwondering\nen ontzetting in Dolly\'s gezicht bemerkte. "De dokter heeft mij eens\nna een ziekte gezegd...."\n\nDolly was nu door de nu volgende openbaringen, waarvan de\ngevolgtrekkingen haar zoo juist schenen, in het eerste oogenblik\ndermate in de war geraakt, dat zij meende er niets van te kunnen\nbegrijpen, en dat men daarover eerst nog veel, veel nadenken moest.\n\nDeze openbaringen, die haar plotseling de haar zoo lang raadselachtig\ngeschenen opmerking verklaarde, dat eenige familien niet meer\ndan een of twee kinderen kregen, riepen in haar zooveel gedachten\nen tegenstrijdige gevoelens te voorschijn, dat zij niets wist te\nzeggen en met wijd geopende oogen Anna verwonderd aanstaarde. Had\nzij onderweg niet iets dergelijks gedacht? Maar zulk een oplossing\ndezer gecompliceerde vraag scheen haar al zeer eenvoudig en het oproer\nharer gevoelens, dat zich in haar hart verhief in tegenstelling met den\nopzettelijk frivolen en lichtzinnigen toon, dien Anna had aangeslagen,\nmaakte op haar een diepen indruk.\n\n"N\'est-ce pas immoral?!" Dat was alles, wat zij vermocht te antwoorden.\n\n"Waarom?" antwoordde Anna: "Bedenk toch, ik heb slechts de keuze\nin andere omstandigheden, dat wil zeggen ziek, of de gezellin, de\nkameraad van mijn man, dus zooals deze zelf te zijn."\n\n"Nu ja, nu ja!" zei Dolly bij het hooren van deze argumenten, die\nzij voor zich zelf had aangevoerd, maar die nu voor haar hun vroegere\novertuigingskracht verloren hadden.\n\n"Voor u en voor anderen," hernam Anna, als het ware haar gedachten\nradend, "kan misschien nog twijfel bestaan, voor mij echter niet. Ik\nben zijn vrouw niet, hij bemint mij slechts totdat het hem verveelt? En\ndan? Waarmee zal ik zijn liefde vasthouden? Daarmede!"\n\nIn Dolly\'s hoofd verdrongen zich de gedachten en herinneringen met\nongewone snelheid, zooals altijd in oogenblikken van opwinding.\n\n"Ik," dacht zij, "heb Stiwa ook niet kunnen vasthouden; hij is van\nmij naar anderen gegaan, en de eerste, om wie hij mij ontrouw is\ngeworden, heeft hem met haar schoonheid en vroolijkheid ook niet\nvastgehouden. Hij verliet haar om een andere. Meent Anna werkelijk\nzoo aantrekkelijk te blijven en Wronsky te kunnen vasthouden? Als\nhij slechts dat zoekt, dan kan hij ook toiletten en manieren vinden,\ndie nog schooner en betooverender zijn dan de hare."\n\nDolly zuchtte nu diep. Anna hoorde dezen zucht, die haar verried, dat\nDolly het niet met haar eens was, en ging verder. Zij had een voorraad\nvan nog andere, sterkere argumenten, waartegen men niets kon inbrengen.\n\n"Bedenk eens, wat moet er van mijn kinderen worden? Zij zullen\nongelukkig zijn, een vreemden naam dragen en zich van hun geboorte\naf aan over hun moeder, over hun vader schamen."\n\n"Ja, daarom is immers juist een scheiding noodig!"\n\nMaar Anna hoorde niet. Zij wilde slechts dezelfde bewijsgronden\nwaardoor zij zich zelf zoo dikwijls overtuigd had, luide uitspreken.\n\n"Waartoe is mij dan mijn verstand gegeven, dat mij toch zegt, dat\nhet een dwaasheid is ongelukkigen in de wereld te brengen?" Zij zag\nDolly aan, wachtte echter geen antwoord af, maar ging voort:\n\n"Ik zou mij altijd tegenover deze ongelukkige kinderen schuldig\ngevoelen. Bestaan zij niet, dan zijn zij ook niet ongelukkig, en als\nzij ongelukkig waren, dan droeg ik er alleen de schuld van."\n\n"Hoe kan men zich tegenover wezens, die in \'t geheel niet bestaan,\nschuldig gevoelen?" dacht Dolly en plotseling viel haar de gedachte\nin, of het ook soms in het een of andere geval beter kon zijn, als\nhaar lieveling Grisch niet had bestaan? Dat scheen haar zoo dol,\nzoo ongehoord toe, dat zij het hoofd schudde om deze waanzinnige\ngedachten te verdrijven.\n\n"Neen, ik weet het niet! Dat is niet goed!" zeide zij slechts met\neen uitdrukking van afschuw op het gelaat.\n\n"Neen, maar gij moogt niet vergeten, wat gij zijt en wat ik ben.... En\nbovendien," ging Anna voort, die ondanks den overvloed harer bewijzen\nen de armoede van Dolly\'s tegenbewijzen toch in zekere mate toestemde,\ndat het niet goed was: "In mijn toestand kan ik mij geen kinderen\nwenschen."\n\nDolly sprak dit niet tegen. Zij gevoelde zich plotseling zoo ver\nvan Anna verwijderd en erkende, dat tusschen hen vragen bestonden,\nwaarover zij het nooit met elkander eens zouden worden, zoodat het\nbeter was er in \'t geheel niet over te spreken.\n\n\n\n\n\nXXV.\n\n\n"Des te meer moet gij er naar streven uw toestand te verbeteren,\nvoor zoo ver het mogelijk is," zei Dolly.\n\n"Ja, voor zoo ver het mogelijk is," antwoordde Anna op een plotseling\ngeheel veranderden, zachten en treurigen toon.\n\n"Is de scheiding dan niet mogelijk. Men heeft mij gezegd, dat uw man\ner in toegestemd had."\n\n"Dolly! Ik zou daar liefst niet over spreken."\n\n"Goed, dan spreken wij er niet van," haastte zich Dolly te antwoorden,\ntoen zij de lijdende uitdrukking in Anna\'s gezicht bemerkte. "Ik zie\nslechts, dat gij alles te donker inziet."\n\n"Ik? Volstrekt niet. Ik ben zeer vroolijk en tevreden. Gij hebt gezien,\nje fais des passions. Wesslowsky...."\n\n"Om de waarheid te zeggen, beviel mij Wesslowsky\'s toon volstrekt\nniet," zei Dolly met den wensch een andere wending aan het gesprek\nte geven.\n\n"Ach, dat prikkelt Alexei--verder niets. Hij is een knaap, geheel in\nmijn handen, weet ge; ik kan hem leiden, zooals ik wil. Hij is geheel\nals uw Grischa.... Dolly!" zeide zij, plotseling een andere wending\naan het gesprek gevende, "gij zegt, dat ik alles te donker inzie. Gij\nkunt het niet begrijpen. Het is verschrikkelijk! Ik beijver mij om in\n\'t geheel niets te zien."\n\n"Maar ik meen, dat men toch alles moet doen, wat maar eenigszins\nmogelijk is."\n\n"Ja, maar wat kan men hier doen? In \'t geheel niets. Gij zegt: \'Alexei\nhuwen.\' Alsof ik daaraan niet denk. Ik daaraan niet denken!" herhaalde\nzij en bloosde. Zij stond op, richtte zich hoog op zuchtte diep en\nbegon met haar lichte schreden de kamer op en neer te gaan. "Ik daaraan\nniet denken! Er is geen dag, geen uur, dat ik er niet aan denk en mij\nniet verwijt, dat ik er aan denk ... want de gedachten daaraan kunnen\niemand waanzinnig maken, ja waanzinnig maken! Wanneer ik daaraan denk,\nkan ik zonder morphium niet inslapen. Nu goed. Wij willen er bedaard\nover spreken. Men zegt mij: scheiding! Maar ten eerste wil hij die\nniet meer--hij staat geheel onder den invloed van gravin Lydia."\n\nDolly zat in rechte houding op haar stoel en volgde met haar\nmedelijdend, deelnemend gezicht Anna\'s bewegingen.\n\n"Men moet evenwel een poging doen," zeide zij zacht.\n\n"Goed, men moet een poging doen. Wat zal dat beteekenen?" Hiermee\nsprak Anna klaarblijkelijk een gedachte uit, die zij wel honderdmaal\noverlegd had en reeds van buiten kende. "Dat beteekent, dat ik hem\nhaat en dat ik, die mij toch schuldig tegenover hem beken en hem\nvoor grootmoedig houd, mij voor hem vernederen, aan hem schrijven\nmoet.... Goed! Ik overwin mij ook zoo ver en doe het. Ik ontvang of\neen beleedigend antwoord of zijn toestemming. Goed! Ik krijg ook\nzijn toestemming...." Anna bevond zich op dit oogenblik aan het\nverst verwijderde eind van de kamer en verschikte daar iets aan\nde venstergordijnen. "Ik krijg dus zijn toestemming, maar ... de\nzoon? Dien zullen zij mij niet geven. Die zal bij den vader, dien\nik verlaten heb, in verachting tegen mij opgroeien. Versta mij wel:\ntwee wezens heb ik lief, beiden evenzeer: Serescha en Alexei...."\n\nZij was in het midden van de kamer dicht voor Dolly getreden en\ndrukte de handen tegen de borst. In het witte nachtgewaad scheen\nhaar gestalte buitengewoon hoog en gezet. Zij liet het hoofd zinken\nen blikte met haar vochtige oogen neer op de kleine, magere en van\naandoening bevende Dolly in haar uitgestukte nachtjapon en muts.\n\n"Slechts deze beide wezens heb ik lief, maar het eene sluit het andere\nuit. Ik kan ze niet met elkander vereenigen en dat toch is voor mij\nnoodig. Kan dat niet zijn, dan is mij alles onverschillig, geheel,\ngeheel onverschillig. Maar op de een of andere wijze moet het een\neind nemen en daarom kan en wil ik er niet gaarne over spreken. Klaag\nmij dus niet aan, veroordeel mij niet. Gij in uw onschuld en reinheid\nkunt niet begrijpen, wat ik lijd."\n\nZij ging naast Dolly zitten, zag haar met een schuldig gelaat in het\ngezicht en greep haar hand.\n\n"Wat denkt gij? Wat denkt gij van mij? Veracht mij niet. Verachting\nverdien ik niet. Ik ben eenvoudig ongelukkig. Is iemand ongelukkig,\ndan ben ik het," zeide zij, wendde zich af en begon te weenen.\n\n\n\n\n\nXXVI.\n\n\nToen Dolly alleen was, bad zij tot God en legde zich toen te bed. Zij\nhad van harte medelijden met Anna, zoo lang zij sprak. Maar nu kon zij\nzich niet dwingen aan haar te denken. De herinnering aan haar eigen\nhuis maakte zich in een nieuw licht en met een nieuwe bekoorlijkheid\nvan haar verbeelding meester. Deze haar wereld scheen haar nu zoo lief\nen dierbaar, dat zij besloot in geen geval morgen nog hier te blijven,\nmaar bepaald terug te rijden.\n\nIntusschen nam Anna, in haar boudoir teruggekeerd, een wijnglas,\ndruppelde er een artsenij in die grootendeels uit morphium bestond,\nen nadat zij gedronken en een tijdlang onbewegelijk gezeten had,\nging zij met een kalm en opgeruimd gelaat naar het slaapvertrek.\n\nBij haar binnentreden zag Wronsky haar opmerkzaam aan. Hij zocht naar\nsporen van het gesprek, dat zij na haar lang oponthoud in Dolly\'s kamer\nmet deze moest gehad hebben. Maar in de terughoudende trekken, die\niets schenen te verbergen, vond hij niets dan de gewone, nog altijd\nbetooverende schoonheid, haar bewustzijn daarvan en den wensch om\nop hem te werken. Hij wilde niet vragen, waarover zij gesproken had;\nhij hoopte, dat zij er zelf van zou beginnen. Maar zij zeide slechts:\n\n"Ik verheug mij, dat Dolly u bevallen is. Niet waar?"\n\n"Ja, het is mij, alsof ik haar reeds lang ken. Ik geloof, dat zij\nzeer goedhartig is, mais excessivement terre a terre. Niettegenstaande\ndat heb ik mij zeer verheugd, dat zij ons bezocht heeft."\n\nHij nam Anna\'s hand en zag haar vragend in de oogen.\n\nEen andere uitlegging aan zijn blik gevende, lachte zij hem toe.\n\nOndanks de beden van gastheer en gastvrouw stond Dolly er den\nvolgenden morgen op om af te reizen. Lewins koetsier in zijn reeds\nwat oud geworden mantel en hoed, met de tweesoortige paarden en de\nkales met de uitgestukte vleugels, kwam norsch en vastberaden in de\noverdekte en met kiezelzand bestrooide oprijpoort voor.\n\nHet afscheid van vorstin Warwara even als van de heeren was Dolly\nonaangenaam; maar ook zij, zoowel als haar gastheer en gastvrouw\ngevoelden na een dag samenzijn duidelijk, dat zij niet bij elkander\npasten en dat het voor beide partijen beter was niet samen te\nkomen. Slechts Anna was treurig. Zij wist, dat nu niemand meer de\ngevoelens, die zich bij Dolly\'s aankomst in haar ziel verhieven, tot\nrust zou brengen. Het deed haar pijn deze gevoelens aan te raken, maar\nzij wist toch, dat dit het beste deel van haar innerlijk wezen was.\n\nToen Dolly het uitgestrekte veld was opgereden, had zij een weldadig\ngevoel van verlichting en de lust kwam in haar op, haar dienaren\nte vragen, hoe het hun bij Wronsky bevallen was, toen plotseling de\nkoetsier Philip reeds van zelf begon:\n\n"Rijk zijn zij, zeer rijk, maar zij hebben ons toch maar drie maat\nhaver gegeven; nog voor het hanengekraai hadden zij het schoon\nopgevreten. Bij ons krijgen de vreemde paarden zooveel als zij\nvreten willen."\n\n"Ja, een gierig heer," bevestigde ook de schrijver.\n\n"Nu, maar hoe zijn u dan de paarden bevallen?" vroeg Dolly.\n\n"De paarden--ja, daarover is maar eene stem! En het eten was ook\ngoed, maar toch scheen het mij daar niet recht vroolijk, Darja\nAlexandrowna. Ik weet niet, hoe het u daar voorgekomen is," zei\nPhilip, terwijl hij haar zijn knap, goedhartig gezicht toekeerde. Ik\nheb mij verveeld."\n\n"Ik ook. Zijn wij voor den avond te huis?"\n\n"Ja, dat moet!"\n\nToen zij te huis was teruggekeerd, waar zij allen vroolijk en in\nden besten welstand aantrof, vertelde Dolly onder groote, algemeene\nopmerkzaamheid van haar uitstapje, van haar goede ontvangst, van de\nweelde en den goeden smaak in Wronsky\'s huis, van hun leven en hun\ngenoegens en hield elke afkeurende aanmerking terug.\n\n"Men moet Wronsky en Anna kennen. Ik heb hen nu nauwkeurig genoeg\nleeren kennen om te kunnen begrijpen, hoe roerend hun verhouding\nis," zeide zij met de grootste oprechtheid, terwijl zij geheel het\nonbestemde en onbehagelijke gevoel vergat, dat haar bij hen gekweld\nhad.\n\n\n\n\n\nXXVII.\n\n\nWronsky en Anna brachten den geheelen zomer en nog een gedeelte van\nden herfst in dezelfde omstandigheden door, zonder den minsten stap\ntot de scheiding te doen. Zij hadden besloten nergens heen te reizen,\nmaar beiden gevoelden, vooral in den herfst dat zij, hoe langer zij\nalleen met elkander en zonder gasten waren, zulk een leven steeds\nminder zouden kunnen uithouden.\n\nHun leven scheen zoodanig, als men het slechts kon wenschen; het was\nvol overvloed en gezondheid, beiden hadden hun bezigheid en bovendien\neen kind.\n\nAnna hield zich, als er geen bezoek was, met zich zelf bezig en met\nde lectuur van romans en andere boeken, die in de mode waren. Zij\nliet zich alle boeken zenden, die in de door haar aangehouden\nbuitenlandsche tijdschriften met verlof vermeld werden, en wijdde\nhare geheele opmerkzaamheid aan het lezen, zooals men dit slechts in\nde eenzaamheid kent. Buitendien leerde zij alle zaken, waar Wronsky\nbelang bij had, uit zijn boeken en vakschriften kennen, zoodat hij zich\ndikwijls tot haar wendde met vragen over landhuishoudkunde, bouwkunde\nen zelfs over paardenteelt en sport. Hij bewonderde haar kennis en haar\ngeheugen. Ook voor den bouw van het ziekenhuis interesseerde zij zich,\nen dat niet alleen, maar zij maakte zelf ook allerhande plannen en\nliet de zaken daarnaar inrichten. Maar de voornaamste zorg voor haar\nwas toch zij zelf, dat zij voor Wronsky dierbaar mocht zijn, dat zij\nhem alles vergoeden mocht, wat hij voor haar had verlaten. Wronsky\nwist het te waardeeren, dat zij het zich tot levenstaak gesteld had\nhem niet alleen te behagen, maar hem ook te dienen; toch werden hem\nsoms deze liefdenetten, waarmee zij hem zocht te omspannen, lastig:\nhij wenschte soms, en met den tijd steeds vaker, niet zoozeer zich\ner van te bevrijden, dan wel te beproeven, of zij zijn vrijheid ook\nin den weg stonden. Waren op dezen immer sterker wordenden wensch\nnaar vrijheid niet telkens, wanneer hij eens naar de stad of naar\neen wedren reed of zich naar een vergadering wilde begeven, hevige\nscenes gevolgd en er aan voorafgegaan, dan zou Wronsky met zijn leven\nvolkomen tevreden geweest zijn. De rol, die hij zich nu gekozen had,\nde rol van een rijk grondbezitter, waaruit de kern der Russische\naristocratie moest bestaan, was niet alleen geheel naar zijn smaak,\nmaar zij schonk hem, nadat hij ze nu een halfjaar gespeeld had, een\nsteeds grooter voldoening. En zijn arbeid, die hem steeds sterker\naantrok, had uitstekende gevolgen. Ondanks de kolossale sommen, die\nhem het ziekenhuis, de machines en de onmiddellijk uit Zwitserland\ngekomen koeien gekost hadden, was hij toch overtuigd, dat zij zijn\nvermogen niet verminderd, maar vergroot hadden. Als het op geld\nverdienen aankwam, b.v. bij het verkoopen van hout, koren en wol en\nbij de landverpachting, was Wronsky zoo hard als steen en verstond\nhij het gunstige gelegenheden af te wachten. Wat de zaken op dit en\nzijn overige landgoederen betrof, hield hij zich aan de eenvoudigste\nen niets risqueerende methode en was in alle kleinigheden hoogst\nspaarzaam en berekenend. Ondanks alle slimheid en behendigheid van zijn\nDuitschen rentmeester, die hem gaarne tot allerlei kostbare proeven en\naankoopen wilde verleiden, liet hij door dezen geen invloed op zich\nuitoefenen. Hij hoorde hem aan, vroeg hem uit en was het slechts dan\nmet hem eens, wanneer hetgeen aangeschaft of ingericht moest worden\niets nieuws was, maar dat toch de proef reeds had doorgestaan, iets\ndat tot nu toe in Rusland onbekend was en waardoor hij dus opzien\nkon baren. Bovendien stelde hij geen geld beschikbaar, voor hij tot\nin de kleinste bizonderheden wist, waarvoor het werd uitgegeven,\nen zag er op toe, dat hij voor zijn geld het beste kreeg.\n\nIn October zou in het gouvernement, waarin de goederen der Wronsky\'s,\nder Swijaschsky\'s, der Kosnischews, der Lewins en der Oblonsky\'s lagen,\nde keuze van een nieuwen maarschalk voor den adel plaats hebben.\n\nDeze verkiezingen trokken tengevolge van verschillende omstandigheden\nde algemeene opmerkzaamheid tot zich. Er werd veel over gesproken en\ngroote toebereidselen werden er gemaakt. Kort voor deze verkiezingen\nkwam Schwijaschsky, die zeer dikwijls op Wosdwijanskoje was, om\nWronsky af te halen.\n\nDen vorigen dag waren Anna en Wronsky om dezen tocht bijna vertoornd op\nelkander geworden. Het was in den herfst, juist in den moeielijksten\nen vervelendsten tijd op het land. Wronsky was daarom reeds op\neen strijd met Anna voorbereid, toen hij op een zoo ernstigen en\nkouden toon, als hij nog nooit tegen haar had aangeslagen, haar\nde mededeeling van zijn afreis deed. Tot zijn verwondering nam zij\nechter het bericht zeer kalm op en vroeg slechts, wanneer hij terug\ndacht te komen. Hij zag haar opmerkzaam aan, daar hij deze kalmte\nniet begreep. Zij glimlachte om dezen blik. Hij kende deze gewoonte\nvan haar, zich geheel in zich zelf terug te trekken en wist, dat dit\nslechts dan geschiedde, wanneer zij een vast besluit genomen had,\ndat zij niet van plan was hem mee te deelen. Hij vreesde daarvoor,\nmaar hij wenschte zoozeer een scene te vermijden, dat hij het zocht\nte ignoreeren, en hij geloofde inderdaad ook half, wat hij zoo gaarne\nwilde gelooven, dat zij haar verstand gebruikte.\n\n"Ik hoop, dat ge u niet zult vervelen."\n\n"Dat hoop ik ook," zei Anna. "Ik heb gisteren een kist vol boeken\nvan Gautier ontvangen. Neen, ik zal mij niet vervelen."\n\n"Zij wil dezen toon aanslaan, des te beter!" dacht hij. "Anders is\nhet altijd hetzelfde lied!"--\n\nZoo ging hij, zonder dat het tusschen hen tot een oprechte verklaring\ngekomen was, naar de verkiezingen. Dit was de eerste maal sedert hun\nverbintenis, dat zij voor een scheiding niet ten volle hun gemoed voor\nelkander hadden uitgestort. Aan den eenen kant verontrustte hem dit,\naan den anderen kant vond hij, dat het zoo beter was.\n\n"Vooreerst zal de toestand bij deze onklaarheid en veinzerij zooals\nnu blijven--maar later zal zij zich daaraan gewennen. In ieder geval\nkan ik alles voor haar opofferen--slechts niet mijn zelfstandigheid\nals man," dacht hij.\n\n\n\n\n\nXXVIII.\n\n\nDe nieuwe maarschalk was gekozen en Wronsky had op den avond van den\nverkiezingsdag de hoofden der overwinnende partij op een feestmaal\nbij zich vereenigd.\n\nWronsky had aan de verkiezingen deelgenomen, omdat hij zich op het\nland begon te vervelen en om zijn recht op vrijheid tegenover Anna te\ndoen gelden, maar ook ter wille van Swijaschsky, jegens wien hij zich\nbij deze gelegenheid, door zijn invloed ter beschikking te stellen,\nerkentelijk wilde betoonen voor diens bemoeiingen om hem als de tijd\ndaar zou zijn in de Semstwo te doen opnemen, hoofdzakelijk echter om al\nzijn plichten als landedelman en grondbezitter zoo nauwgezet mogelijk\nte vervullen. Hij had zelf niet verwacht, dat dit werven van stemmen\nvoor de verkiezingen hem zoo zou interesseeren, dat hij er zoo geheel\nin op zou gaan. Als een homo novus was hij in den kring der edellieden\ngetreden, maar hij slaagde terstond bij zijn eerste optreden en dwaalde\nniet, als hij vernam, dat hij op hen reeds een zekeren invloed vermocht\nuit te oefenen. Hierbij hielpen hem zijn rijkdom en zijn voorname\nafkomst, zijn prachtige tijdelijke woning in deze gouvernementstad,\ndie hem een oud bekende, die er een bloeiende bankierszaak bezat, had\nafgestaan, verder zijn uitstekende kok, dien hij van zijn landgoed had\nmeegebracht, zijn vriendschap met den gouverneur, die niet alleen een\noud kameraad, maar een vroeger door Wronsky geprotegeerd kameraad was,\nbovenal echter zijn eenvoud en de gelijke mate van hoffelijkheid, die\nhij aan allen betoonde, waardoor hij de meeste edellieden terstond\ndwong hun meening omtrent zijn ingebeelden trots op te geven. Hij\nwist het en anderen moesten het ruiterlijk erkennen, dat de zege van\nzijn partij grootendeels aan hem toegeschreven moest worden, en nu,\naan zijn tafel, bij het feest ter eere van den nieuwen maarschalk, had\nhij een aangenaam bewustzijn van overwonnen te hebben voor den door\nhem gekozene. Deze verkiezingen waren hem zoo goed bevallen, dat hij\ner reeds aan dacht, bij het begin van den volgenden verkiezingstijd\nover drie jaar, in geval hij dan reeds gehuwd zou zijn, zich zelf\nmede candidaat te laten stellen.\n\nWronsky zat boven aan de tafel, aan zijn linkerhand zijn vriend,\nde jonge gouverneur, generaal a la suite; voor allen was deze het\nhoofd van het gouvernement, die de verkiezing plechtig geopend en een\nredevoering gehouden had en dien men met achting en onderdanigheid\nmoest naderen; voor Wronsky echter was hij slechts Kathka Maslow--dit\nwas zijn bijnaam in het pagecorps geweest,--die zich voor hem verlegen\ngevoelde en dien hij trachtte a mettre a son aise. Aan zijn rechterhand\nzat met zijn streng, onbewegelijk, nieuw ambtsgelaat Newedowsky, de pas\ngekozen maarschalk. Jegens hem was Wronsky eenvoudig en beleefd. Ook\nStipan Arkadiewitsch was voor de verkiezingen overgekomen. Hij was zeer\nvergenoegd, nu hij zijn tijd zoo vroolijk kon doorbrengen. Onder het\nweelderig maal besprak men de bizonderheden van den verkiezingsdag\nen er werden verscheiden telegrammen afgezonden aan personen, die\nzich voor de verkiezingen interesseerden. Ook Stipan Arkadiewitsch,\ndie in de beste luim was, zond een telegram van den volgenden inhoud\naan Dolly:\n\n"Newedowsky met twaalf kogels gekozen. Ik feliciteer ons. Verbreid\nhet."\n\nHij dicteerde deze woorden luid, terwijl hij opmerkte: "Men moet haar\ntoch ook eens een genoegen doen."\n\nMaar toen Dolly dit telegram ontving, zuchtte zij slechts om\nden roebel, dien het gekost had, en vermoedde zeer juist, dat het\nslechts aan het eind van een feestmaal kon neergeschreven zijn. Zij\nkende Stiwa\'s zwak om aan het eind van een diner, "faire jouer le\ntelegraphe."\n\nAlles te zamen genomen verliep de voortreffelijke maaltijd zeer naar\nbehooren, eenvoudig en vroolijk. Het gezelschap van deze twintig mannen\nwas door Swijaschsky uit de gelijkgezinde liberalen gekozen, die niet\nalleen den grootsten invloed uitoefenden, maar ook te gelijker tijd\ngeestig en van goede opvoeding waren. Men stelde ernstige en luimige\ntoasten in op den nieuwen maarschalk, den gouverneur, den directeur\nvan de bank en op "onzen beminnelijken gastheer." Wronsky gevoelde\nzich volkomen bevredigd; zulk een goeden toon had hij op het land\nvolstrekt niet verwacht.\n\nTegen het eind van den maaltijd werd de stemming nog levendiger. De\ngouverneur noodigde Wronsky uit mede naar een concert te gaan, dat\nzijn vrouw ten voordeele "der broeders" (de oorlog der Serviers tegen\nde Turken was toen uitgebroken) gearrangeerd had; ook wenschte zij\nzelf hem te leeren kennen.\n\n"Daarna zal er gedanst worden en gij hebt gelegenheid onze schoonheden\nte leeren kennen. Het is werkelijk de moeite waard er heen te gaan."\n\n"Not in my line!" antwoordde Wronsky, wiens lievelingsphrase dit was;\nmaar hij glimlachte en beloofde toch mee te gaan.\n\nToen zij reeds van tafel opstonden en men begon te rooken, naderde\nWronsky\'s kamerdienaar hem en reikte hem op een presenteerblad een\nbrief over.\n\n"Uit Wosdwijenskoje door een expresse," zeide hij veelbeteekenend.\n\nDe brief was van Anna. Wronsky kende den inhoud, voor hem te hebben\ngelezen. In de veronderstelling, dat de verkiezingen hem niet meer\ndan vijf dagen zouden bezig houden, had hij beloofd des Vrijdags\nterug te keeren. Heden was het reeds Zaterdag, en dus wist hij, dat\nde brief verwijten moest bevatten, dat hij niet op den beloofden tijd\nteruggekeerd was. Zijn brief, die hij haar daarom gisteren gezonden\nhad, zou zij nog wel niet ontvangen hebben.\n\nDe inhoud van den brief was inderdaad zooals hij vermoed had, slechts\nde vorm was anders dan hij had verwacht en was voor hem bizonder\nonaangenaam: Nana was ziek en de dokter had verklaard, dat er een\nontsteking uit ontstaan kon.\n\n"Alleen verlies ik het hoofd geheel, Warwara is voor mij geen hulp,\nmaar veeleer een last. Ik heb u reeds eergisteren en gisteren verwacht,\nnu zend ik naar u om te weten, waar gij zijt en wat gij doet. Ik\nwilde eerst zelf komen, maar ik heb mij bedacht, daar ik wist, dat u\ndit onaangenaam zou zijn. Geef mij een kort antwoord opdat ik weet,\nwat ik doen moet...."\n\n"Het kind is ziek en toch wilde zij zelf komen--onze dochter ziek\n... en deze vijandige toon...!"\n\nHet onschuldig genoegen hier, deze verkiezingen, die hem in den grond\nonverschillig waren, en daar ginds die sombere, drukkende liefde,\nwaartoe hij moest terugkeeren.... Wronsky gevoelde thans al het\nscherpe dezer tegenstelling.\n\nMaar hij moest nu vertrekken en met den eersten nachttrein reisde\nhij naar huis.\n\n\n\n\n\nXXIX.\n\n\nNa het onaangename onderhoud van Anna met Wronsky voor diens vertrek,\nhad zij voor het eerst met ontzetting ingezien, hoe afhankelijk zij\nvan hem was, en zij had met de grootste zelfoverwinning besloten de\nscheiding van hem kalm te verdragen.\n\nMaar in de eenzaamheid, toen zij zich zijn blik herinnerde, waarmee\nhij zich op zijn recht op vrijheid beriep, kwam haar weer haar eigen\nvernedering voor den geest. "Hij heeft het recht om ten alle tijde\noveral heen te gaan, neen niet alleen om overal heen te gaan, maar\nook om mij geheel te verlaten! Hij heeft alle rechten, ik volstrekt\ngeene. Maar juist omdat hij dit weet, had hij het niet moeten doen!"\n\nWat had hij dan eigenlijk gedaan? Hij had haar koel en streng\naangezien. Dat was wel niet iets bepaalds, iets tastbaars, maar vroeger\nwas het niet zoo geweest, en deze blik scheen haar de voorbode van\neen nieuwen tijd van koelheid en onverschilligheid.\n\nEn in het bewustzijn, dat deze tijd reeds aangebroken was, wist zij\ntoch niets daartegen te doen, vermocht zij in haar verhouding tot\nhem niets te veranderen. Slechts even als vroeger kon zij beproeven\nhem met haar liefde en haar bekoorlijkheden vast te houden, en even\nals te voren kon zij slechts des daags door bezigheid en des nachts\ndoor morphium de gedachten verstikken aan datgene, wat zijn zou,\nals hij haar niet meer zou liefhebben. In ieder geval was er nog een\nmiddel om hem vast te houden en dat was de scheiding, om dan met hem\nte trouwen. En zij begon daar nu zelf over na te denken en kwam tot\nhet besluit, den eersten keer, dat hij of Stiwa het gesprek er op\nzou brengen, zich terstond bereid te verklaren.\n\nIn zulke gedachten had zij vijf dagen doorgebracht, den tijd, dat\nhij afwezig zou zijn. Wandelingen, gesprekken met vorstin Warwara,\nbezoeken in het ziekenhuis en bovenal lezen, lezen van het eene boek na\nhet andere hadden haar dezen tijd verdreven. Maar, toen op den zesden\ndag de koetsier zonder hem terugkeerde, gevoelde zij, dat zij niet\nmeer in staat was het verlangen naar hem te onderdrukken. Daar werd\nhaar dochtertje ziek. Anna begon het op te passen, maar ook dat schonk\nhaar geen afleiding meer, te minder, daar de ziekte niet gevaarlijk\nwas. Hoeveel moeite zij zich ook gaf, zij kon dit kleine meisje nu\neenmaal niet liefhebben en veinzen wilde zij niet. Tegen den avond\ngevoelde Anna zulk een angst over Wronsky, dat zij reeds besloot zelf\nnaar de stad te rijden, maar na rijp beraad schreef zij dien brief vol\ntegenstrijdigheden, dien Wronsky ontvangen had. Toen zij den volgenden\nmorgen den zijnen ontving, berouwde het haar, dat zij den haren reeds\nverzonden had en zij verwachtte met ontzetting ten tweeden male zijn\nstrengen blik te ontmoeten, vooral als hij zou vernemen, dat het kind\nvolstrekt niet gevaarlijk ziek was. Maar toch verheugde zij zich,\ndat hij terug zou keeren. Al viel zij hem ook lastig, hij zou toch\nbij haar zijn, zij zou hem zien in al zijn bewegingen!\n\nZij zat in het salon onder de lamp en las in een nieuw boek, terwijl\nzij naar de vlagen van den herfstwind luisterde en ieder oogenblik\nzijn aankomst verwachtte. Reeds eenige malen had zij het rollen der\nwielen meenen te hooren, maar zij had zich vergist; eindelijk hoorde\nzij niet alleen het geraas van een rijtuig, dat het plein opreed,\nmaar ook het roepen van den koetsier.\n\nZelfs vorstin Warwara, die patientie speelde, bevestigde het en Anna\nstond blozend op, maar in plaatst van naar beneden te gaan bleef zij\nstaan. Zij schaamde zich plotseling over haar leugen, maar het meest\nvreesde zij, hoe hij dien zou opnemen. Het gevoel van beleediging was\nwel reeds verdwenen, maar zij vreesde zijn ontevredenheid. Zij ergerde\nzich over haar dochtertje, dat dit zoo snel en juist op een tijd, dat\nzij den brief had opgezonden, in beterschap was toegenomen. Toen viel\nhet haar in, dat hij er was, met zijn gestalte, met zijn oogen. Zij\nvernam zijn stem, en alles vergetend snelde zij hem vol vreugde tegen.\n\n"Nu? en hoe gaat het Nana?" vroeg hij bezorgd, van beneden de op den\ntrap hem te gemoet snellende Anna aanziende, terwijl hem een dienaar\nde warme reislaarzen uittrok."\n\n"Het beteekent niets, het gaat haar beter."\n\n"En gij?" vroeg hij.\n\nZij greep met beide handen zijn rechterhand en drukte die tegen haar\nboezem. Zij wendde de oogen niet van hem af.\n\n"Nu, ik verheug mij zeer," zeide hij met een koelen blik op haar,\nop haar kapsel en op haar kleed, dat zij, zooals hij wist, voor hem\nhad aangetrokken.\n\nDat alles behaagde hem, maar hoeveel malen had het hem niet reeds\nbehaagd. En de strenge, harde uitdrukking, die zij zoo zeer vreesde,\nbleef in zijn trekken onveranderd.\n\n"Nu, ik verheug mij zeer! Zijt ge zelf ook goed gezond?" zeide hij\nen, zich met den zakdoek den vochtigen baard afvegend, kuste hij haar\nde hand.\n\n"Het doet er niet toe," dacht zij. "Hij is nu ten minste hier en hij\nkan niet anders als mij liefhebben."\n\n\n\n\n\nXXX.\n\n\nDe avond verliep kalm en gelukkig in tegenwoordigheid van vorstin\nWarwara, die bij Wronsky geklaagd had, dat Anna ook in zijn afwezigheid\nmorphium had ingenomen.\n\n"Wat zou ik doen? Ik kon niet slapen ... de gedachten hielden mij\nwakker. Als hij er is, neem ik het nooit, bijna nooit!"\n\nHij vertelde van de verkiezingen en Anna verstond het door vragen ook\ndatgene uit hem te halen, wat hem de grootste voldoening geschonken\nhad, namelijk zijn welslagen. Zij vertelde hem daarentegen alles,\nwat hem te huis interesseerde en hun gezamenlijke berichten waren\nvan bevredigenden aard.\n\nToen zij later op den avond alleen waren en Anna bemerkte, dat zij hem\nweder geheel in haar macht had, wilde zij gaarne den droevigen indruk,\ndien zijn blik wegens haar brief op haar gemaakt had, uitwisschen.\n\n"Beken het maar, het ontstemde u mijn brief te ontvangen; gij geloofdet\nmij niet recht?"\n\nMaar nauwelijks had zij dit gezegd, toen zij ook reeds inzag, dat,\nhoe verliefd hij in dit oogenblik op haar was, hij haar dit niet\nvergeven had.\n\n"Ja," zeide hij. "De brief was recht zonderling. Eerst was Nana ziek,\ntoen wildet gij zelf komen."\n\n"En toch was dat alles waar."\n\n"Dat betwijfel ik ook niet."\n\n"Ja wel, gij betwijfelt het. Gij zijt ontevreden. Dat zie ik."\n\n"Geen oogenblik. Ik ben wel ontevreden, maar slechts daarover,\ndat gij mij niet schijnt te willen toegeven, dat men ook plichten\nkan hebben...."\n\n"Plichten om naar een concert te gaan...!"\n\n"Nu, wij willen daarover niet spreken."\n\n"Waarom niet?" vroeg zij.\n\n"Ik wil daarmee slechts zeggen, dat het toch wel eens zoo treffen kan,\nals men noodzakelijke bezigheden heeft. Zoo moet ik nu b.v. weer op\nreis naar Moskou wegens de aangelegenheid onzer woning.... Och Anna,\nwaarom zijt ge toch zoo prikkelbaar? Weet ge dan niet, dat ik zonder\nu niet leven kan?"\n\n"Als dat zoo is," zeide Anna plotseling met geheel veranderde stem,\n"dan is u dit leven lastig.... Gij komt voor een dag, om terstond\nweer te vertrekken, alsof...."\n\n"Anna, ge zijt wreed. Ik ben bereid u mijn geheele leven te wijden...."\n\nMaar zij hoorde hem niet.\n\n"Wanneer gij naar Moskou gaat, dan ga ik mede. Alleen blijf ik hier\nniet. Wij moeten of van elkander gaan of te zamen leven."\n\n"Gij weet immers, dat dit mijn eenige wensch is...."\n\n"Als de scheiding daartoe noodig is, dan wil ik hem schrijven. Ik zie,\ndat ik zoo niet leven kan.... Maar naar Moskou reis ik met u...."\n\n"Alsof ge mij dreigen wilt! Ik wensch immers niets zoo zeer als\nmij niet van u te scheiden," zeide Wronsky; maar terwijl hij deze\nteedere woorden uitte, sprak uit zijn oogen niet alleen een koude,\nmaar zelfs de booze blik van een vervolgd, getergd mensch.\n\nZij zag dezen blik en begreep ten volle zijn beteekenis: "Als het\nzoo is, dan is het een ongeluk en de dood is beter dan zulk een\nleven!" Dat was er de korte, voorbijgaande uitdrukking van, en zij\nvergat hem nooit weder.\n\nAnna schreef een brief aan haar echtgenoot, waarin zij hem om de\ntoestemming tot de scheiding vroeg en tegen het einde van November\nverhuisde zij met Wronsky naar Moskou. In de dagelijksche afwachting\nvan Alexei Alexandrowitsch\' antwoord, dat hun de toestemming tot de\nscheiding zou brengen, richtten zij zich daar gemeenschappelijk in,\nalsof zij reeds echtelieden-waren.\n\n\n\n\n\n\nZESDE BOEK.\n\n\n\n\nI.\n\n\nHet was reeds de derde maand, dat de Lewins in Moskou woonden.\n\nHet tijdstip, waarop volgens de nauwkeurigste berekeningen Kitty\nbevallen moest, was reeds lang voorbij, maar zij was nog altijd op\nde been en aan niets was te bemerken, dat zij veel nader bij dat\ntijdstip was dan voor twee maanden. De dokter, de vroedvrouw, Dolly\nen haar moeder, maar bovenal Lewin, die niet zonder ontzetting kon\ndenken aan hetgeen komen zou, begonnen angstig ongeduldig te worden;\nslechts Kitty zelf gevoelde zich gelukkig en wel.\n\nAllen, die zij liefhad, waren bij haar, verzorgden haar en waren zoo\ngoed voor haar, dat zij zich geen beter leven had kunnen wenschen,\nwanneer zij zich niet van de spoedig naderende beslissing bewust was\ngeweest. Het eenige, wat minder gunstig op haar gestel werkte, was,\ndat Lewins houding niet was, zooals zij wenschte en zooals zij het\nliefst hem zou gezien hebben.\n\nZijn kalme, vriendelijke, gastvrije toon op het land beviel haar. Hier\nin de stad scheen hij bestendig in onrust en als het ware op de\nloer, alsof hij vreesde, dat iemand hem of hoofdzakelijk haar kon\nbeleedigen. Ginds op het land gevoelde hij zich op zijn plaats,\noverijlde zich nooit en was nooit ledig. Hier in de stad daarentegen\noverijlde hij zich altijd, wilde niets verzuimen en wist niet waarmee\nzich bezig te houden. En wat zou hij ook doen? Kaartspel was niets voor\nhem; naar de societeit ging hij niet; het verkeer met levenslustige\nlieden zooals Oblonsky? Zij wist nu, wat dat beteekende: dat beteekende\nwijn drinken en na het drinkgelag verder hier of daar heengaan; zonder\nontzetting kon zij er niet aan denken, waarheen in zulke gevallen\nde mannen eigenlijk gingen; zij wist, dat in deze amusementen zekere\njonge vrouwen een rol spoelden, en dat was haar volstrekt niet naar\nden zin. Dus bij haar thuis zitten en zich met haar, haar moeder en de\nzusters bezig houden? Maar hoe vroolijk en onderhoudend haar zelf ook\naltijd deze gesprekken schenen, hem verveelden ze. Wat bleef hem dus\nnog over? Zou hij aan zijn boek verder schrijven? Hij had dat reeds\nbeproefd, maar hij had haar bekend, dat, hoe minder hij te doen had,\nhij des te minder tijd overhield.\n\nSlechts een voordeel had het leven in de stad: zij kibbelden hier in\n\'t geheel niet meer.\n\nWaren zij nu zelf in dit opzicht voorzichtiger of verstandiger\ngeworden? Genoeg, zij hadden in Moskou in \'t geheel deze tooneelen\nvol ijverzucht niet, waarvoor zij bij hun verhuizen daarheen zoo\nzeer gevreesd hadden. En toch viel er in dit opzicht iets voor beiden\nhoogst gewichtigs voor, namelijk een ontmoeting van Kitty met Wronsky.\n\nDe oude vorstin Marie Borissowna, een peettante van Kitty, van wie\nzij veel hield, had den levendigen wensch geuit, Kitty, die wegens\nhaar toestand slechts zelden uitreed, te zien, en zoo reed deze er\nmet haar vader heen. Daar troffen zij ook Wronsky aan.\n\nBij deze ontmoeting kon Kitty zich slechts verwijten, dat haar in\nhet eerste oogenblik, toen zij de haar zoo welbekende trekken voor de\neerste maal in burgerkleeding wederzag, de adem stokte en het bloed\nhaar naar het hart drong, zoodat zij voelde, dat een blos haar gelaat\nbedekte. Maar dat duurde slechts weinige seconden. Haar vader had\nzijn gesprek, dat hij met opzet terstond op luiden toon met Wronsky\nbegonnen had, nog niet geeindigd, toen zij er ook reeds volkomen\nop voorbereid was met hem evenzoo te spreken als met vorstin Marie\nBorissowna en vooral zoo, dat haar echtgenoot, wiens onzichtbare\ntegenwoordigheid zij als het ware in deze oogenblikken gevoelde,\niederen toon en ieder lachje zou gebillijkt hebben.\n\nZij wisselden eenige woorden met elkander, zij glimlachte zelfs om\neen scherts van hem, terwijl hij van de verkiezingen vertelde, en\ndeze "ons parlement" noemde. Maar terstond wendde zij zich weer tot\nhaar peettante en zag hem niet meer aan, totdat hij opstond en voor\nhaar boog.\n\nToen zij Lewin vertelde, dat zij Wronsky ontmoet had, bloosde deze nog\nveel sterker dan zij. Het was haar reeds zeer zwaar gevallen het hem\nmede te deelen, maar nog zwaarder viel het haar hem alle bizonderheden\nder ontmoeting te berichten, omdat hij haar daar niet naar vroeg,\nmaar haar slechts met gefronsd voorhoofd aanzag.\n\n"Het spijt me erg, dat gij er niet bij zijt geweest," zeide\nzij. "Maar het was toch goed, dat je niet in de kamer waart, anders\nwas ik natuurlijk niet gebleven. Nu krijg ik veel, veel meer een\nkleur!" voegde zij er bij en bloosde inderdaad tot tranen toe. "Maar\ngij hadt door het sleutelgat mogen zien."\n\nHaar oprechte oogen zeiden hem, dat zij over zich zelf tevreden was,\nen niettegenstaande zij bloosde, stelde hij zich toch terstond gerust\nen begon haar haarfijn over alles uit te vragen, en dat was juist\nwat zij wenschte. Nadat hij alles nauwkeurig vernomen had, zeide hij,\ndat hij bij de eerste gelegenheid Wronsky vriendschappelijk naderen\nwilde, want het was zoo kwellend zich iemand bijna altijd als een\nvijand te moeten voorstellen.\n\n"Ik verheug mij wezenlijk zeer!" zeide hij.\n\n\n\n\n\nII.\n\n\n"Doe mij dus het genoegen eens een bezoek bij de Bohls te brengen,"\nsprak Kitty tot haar man, toen hij tegen elf uur, voor hij uitging,\nbij haar binnentrad. "Ik weet reeds, dat gij vanmiddag in de societeit\nzult blijven, papa heeft voor u mede onderteekend. Maar wat wil je\nden geheelen middag aanvangen?"\n\n"In de eerste plaats wil ik Katawassow bezoeken; hij heeft mij beloofd,\nmij met Matrosch, den beroemden geleerde, bekend te maken."\n\n"En daarna?"\n\n"Dan zal ik wel wegens de aangelegenheid mijner zuster naar de\nrechtbank moeten."\n\n"Ga je ook naar het concert?" vroeg zij.\n\n"Misschien, maar in allen geval kijk ik na het diner nog eens even\nbij je in," antwoordde hij naar de klok ziende.\n\n"Trek je zwarte rok aan, dan kun je terstond naar gravin Bohl rijden."\n\n"Is dat dan noodig?"\n\n"Zeer zeker. Hij is ook bij ons geweest. Wat geef je daar nu om? Weet\nje, je gaat zitten, spreekt eenige minuten over het weer, staat dan\nweer op en rijdt weg."\n\n"Maar je kunt niet gelooven, hoe ik daar afgewend ben, zoodat ik mij\nbepaald geneer. Waartoe dient het ook. Daar komt een vreemd mensch,\nhij gaat zitten en zit daar, zonder dat hij iets bizonders te doen\nheeft, hij stoort een ander slechts, windt zich zelf op en gaat dan\nweer heen!"\n\nKitty lachte.\n\n"Als ongetrouwd heer heb je toch wel visites gemaakt," zeide zij.\n\n"Ja, maar dan schaamde ik mij ook altijd en nu ben ik er geheel\nafgewend; waarachtig, ik zou mij liever laten slaan, als het maar\nniemand zag, dan zulke visites maken. Het komt mij altijd voor, alsof\nzij het mij kwalijk moeten nemen en mij vragen: Wat wil je hier bij\nons, zonder dat je er iets te doen hebt?"\n\n"Neen, zij zullen het je niet kwalijk nemen, daarvoor sta ik je in,"\nantwoordde Kitty lachend. "Maar, Kostja, weet je, ik heb nog slechts\nvijftig roebel."\n\n"Dan moet ik nog iets van de bank halen. Hoeveel?" vroeg hij met een\ngebaar van ontevredenheid, dat zij kende.\n\n"Neen, wacht eens. Wij zullen daarover spreken. Dat verontrust mij. Ik\nbedoel, ik geef niets onnoodigs uit, maar het geld glijdt iemand zoo\ndoor de vingers. In het een of ander leggen wij het verkeerd aan."\n\nHij was inderdaad ontevreden, maar minder omdat er te veel geld\ngebruikt was, dan wel omdat hij aan datgene herinnerd werd, wat hij\nbijna had vergeten.\n\n"Ik heb Solokom gelast de tarwe te verkoopen en de pacht voor den molen\nvooruit te innen. Aan geld zal \'t ons in allen geval niet ontbreken."\n\n"Neen, waarlijk! Het spijt mij soms, dat ik naar mama geluisterd\nheb. Hoe goed zou het voor ons op het land geweest zijn! Hier kwel\nik u allen slechts en het geld wordt verkwist...."\n\n"Volstrekt niet, volstrekt niet! Zoo lang ik getrouwd ben, heb ik\ngeen tijd gehad, waarvan ik kon zeggen, dat hij beter geweest is dan\nde tegenwoordige."\n\n"Waarlijk?" vroeg zij hem in de oogen ziende. Hij had dit maar\nzoo losweg gezegd om haar gerust te stellen. Maar toen hij nu deze\noprechte, lieve oogen zag, die zoo vragend op hem gericht waren,\nherhaalde hij het uit het diepst van zijn ziel.\n\nSlechts in den eersten tijd in Moskou hadden de voor een landman zoo\nonproductieve en toch onvermijdelijke uitgaven, waartoe hij zich van\nalle kanten genoodzaakt zag, een zekeren indruk op Lewin gemaakt. Maar\nnu had hij er zich reeds aan gewend. Het ging hem als de dronkaards,\nwaarvan men zegt, dat het eerste glas hun toeschijnt als een paal,\nhet tweede als een duif en het derde als een klein vogeltje. Toen\nLewin de eerste banknoot van honderd roebel voor de nieuwe livreien\nvan den bediende en den koetsier had moeten wisselen, berekende hij\ngeheel onwillekeurig, dat het volkomen nuttelooze livreien waren,\nmaar onvermijdelijk volgens de begrippen van Kitty en haar moeder,\ndie zich in den hoogsten graad verwonderden over de opmerking, dat men\ner ook zonder livreien kon komen en dat deze ongeveer zooveel kostten\nals het loon van driehonderd dagen zwaren arbeid van den morgen tot\nden avond; deze eerste banknoot van honderd roebel slikte hij als een\nlangen paal. Maar reeds de volgende, die hij voor een familiediner,\ndat achtentwintig roebel had gekost, had moeten laten wisselen,\nverdween toch reeds gemakkelijker dan een duif, hoewel hij daarbij de\ngedachten niet kon weren, dat achtentwintig roebel evenveel was als\nnegen tschetwert haver, die onder zweet en zuchten gezaaid, gemaaid,\ngedorscht en opgeborgen werden. Maar de later gewisselde banknoten\nriepen volstrekt niet meer zulke gedachten bij hem te voorschijn,\nmaar verdwenen als kleine vogeltjes. Of het voor dit geld gekochte\ngenoegen een even groot gewin was, als de arbeid had kunnen schenken,\ndie er verricht zou moeten worden om het te verdienen, was voor hem een\nreeds lang overwonnen bedenking geworden. Ook zijn landhuishoudkundig\nprincipe, zijn koren nooit onder den prijs te verkoopen, was reeds door\nhem vergeten. Slechts dit eene noodige stond nog op den voorgrond,\ndat hij steeds genoeg geld in de bank had staan om er morgen vleesch\nvoor te kunnen koopen; en dit geld raakte nu op, en hij wist niet\nrecht, waar hij ander vandaan zou halen. Daarom was hij zoo wrevelig\ngeworden, toen Kitty van geld was beginnen te spreken; maar nu had\nhij geen tijd om daarover na te denken.\n\n\n\n\n\nIII.\n\n\nLewin kwam op tijd in de club, waar ook de leden en gasten\nverschenen. Sedert hij de universiteit verlaten en gezelschappen\nbezocht had, was hij in geen club meer geweest. Hij herinnerde er\nzich nog de inrichting van, en toen hij de deur was binnengegaan en\nde breede, met tapijten belegde trap opklom, ontving hij denzelfden\nindruk als in vroeger jaren, den indruk van ontspanning, van een goed\nleven en van voornaamheid.\n\nHij ging naar de tafels, die bijna alle reeds bezet waren, en monsterde\nde gasten. Hij trof hier en daar oudere en jongere, hem bijna niet\nmeer bekende lieden aan. Daar zaten Swijaschsky en Tscherbatzky,\nNewadewsky, de oude vorst, Wronsky en Sergej Iwanowitsch.\n\n"Hierheen, Lewin!" riep de goedhartige stem van Turowzin, die bij een\njong officier zat. Naast hen stonden nog twee onbezette stoelen. Lewin\nnaderde hen verheugd.\n\n"Daar zijn nog twee plaatsen voor u en Oblonsky. Hij zal ook wel\nspoedig komen."\n\nDe officier met zeer rechte houding en steeds lachende oogen was een\nPetersburger, Gagin genaamd. Turowzin stelde ze aan elkander voor.\n\n"Ah, daar is Oblonsky ook reeds."\n\n"Ben je ook nu eerst gekomen?" vroeg deze Lewin naderend. "Goeden\navond!"\n\nBij een vischsoep liet Gagin terstond champagne komen en des vier\nglazen werden gevuld. Lewin sloeg de hem aangeboden wijn niet af en\nbestelde de tweede flesch. Hij was hongerig, at en dronk met veel\nsmaak en nam met nog grooter genoegen aan het vroolijke, ongezochte\ngesprek zijner kameraden deel. Gagin vertelde met gedempte stem een\nnieuwe Petersburger anecdote, die, hoewel dubbelzinnig, evenwel zoo\nkoddig was, dat Lewin er zoo luid om lachte, dat degenen, die in\nde nabijheid zaten, zich naar hem omwendden. Toen gaf ook Stiwa een\nzeer vroolijke geschiedenis ten beste en ook Lewin vertelde er een,\ndie recht beviel. Vervolgens kwam het gesprek op paarden en op een\nwedren, die dien dag had plaats gehad, en hoe dapper er Wronsky\'s\n"Alladin" den eersten prijs had behaald.\n\n"Ha, ben jij daar ook!" zei Stipan Arkadiewitsch na afloop van hun\nmaaltijd, terwijl hij zich over de stoelleuning terugboog en Wronsky\nde hand reikte, die juist met een langen gardeofficier achter hen\nlangs ging. Uit Wronsky\'s gelaat straalde een bizonder opgewekte,\naan het clubleven eigen bonhommie. Hij boog zich vertrouwelijk over\nStiwa\'s schouder, fluisterde hem iets in en reikte toen met denzelfden\nglimlach de hand aan Lewin.\n\n"Ik verheug mij u te zien," zeide hij.\n\n"En ik feliciteer u," antwoordde Lewin. "Het was een mooie wedren."\n\n"U houdt immers ook renpaarden?"\n\n"Neen, maar mijn vader hield ze wel. Ik herinner mij dit nog en daarom\nken ik er nog iets van."\n\n"Waar heb je gezeten?" vroeg Stipan Oblonsky.\n\n"Achter de zuil, aan de tweede tafel."\n\n"Wij hebben hem geluk gewenscht," zeide de garde-overste. "Reeds\nde tweede keizersprijs! Ik wou, dat ik evenveel geluk in het\nkaartspel had als hij met de paarden. Maar laat ons den gouden tijd\nniet verliezen. Ik ga naar het infernalium," zeide de overste en\nverwijderde zich.\n\n"Dat is Jawschin," antwoordde Wronsky op een vraag van Turowzin,\nterwijl hij plaats nam op een nog vrijen stoel aan hun tafel. Hij\nnam het hem aangeboden glas aan en bestelde nog een flesch.\n\nOnder den invloed van het clubleven en den reeds gedronken wijn knoopte\nLewin met Wronsky een gesprek aan over de beste veerassen en verheugde\nzich zeer, bij hem geen vijandelijk gevoel te bespeuren. Hij zeide\nhem zelfs, hoe zijn vrouw hem verteld had, dat zij hem bij vorstin\nMarie Borissowna had aangetroffen.\n\n"O, vorstin Marie Borissowna! Die is verrukkelijk!" zeide Stipan\nArkadiewitsch en vertelde nu van haar een anecdote, waar allen om\nmoesten lachen. Vooral Wronsky lachte zoo hartelijk, dat zich Lewin\ngeheel met hem verzoend gevoelde.\n\n"Ben jelui klaar?" zei Stipan opstaande. "Komt dan!"\n\n\n\n\n\nIV.\n\n\nOok Lewin stond op en voelde bij het gaan, dat zich zijn armen\nbizonder licht en vast bewogen. Bij het doorloopen van de groote\nzaal ontmoette hij zijn schoonvader. Druk sprekende en de kennissen\ngroetende, die zij ontmoetten, gingen zij alle kamers door: een groote,\nwaar de speeltafeltjes gereed stonden en de gewone partners een niet\nhoog spel speelden; de sophakamer, waarin geschaakt werd en waar\nSergej Iwanowitsch met een bekende in gesprek was; de billardkamer,\nwaar een vroolijk gezelschap bij den champagne zat en waarbij ook\nde Petersburger Gagin ging zitten. Zij gingen ook behoedzaam het\ngeluid hunner schreden dempende, door de leeskamer, waar een jonge\nman met een somber gelaat in de journalen bladerde en een kaalhoofdig\ngeneraal in de lectuur verdiept was. Zij kwamen ook in een vertrek,\ndat de oude vorst de "wijze" kamer noemde, en hier spraken drie heeren\nijverig over de laatste politieke berichten.\n\nHier verliet de oude vorst Lewin en deze begaf zich op weg om Oblonsky\nen Turowzin op te zoeken, wier gezelschap hem het aangenaamst was.\n\nHij vond Turowzin in de billardkamer en Stipan Arkadiewitsch in de\ndeur in gesprek met Wronsky.\n\n"Niet, dat zij zich juist verveelt, maar dit onzekere en onbesliste\nin haar toestand...." hoorde Lewin Wronsky zeggen en wilde zich\nverwijderen. Maar Stipan Arkadiewitsch riep hem aan: "Lewin!"\n\nLewin bemerkte in Oblonsky\'s oogen een vochtigen glans, dien zij\naltijd hadden, wanneer hij rijkelijk gedronken had of wanneer hij\nontroerd was. Nu was het eene en het andere het geval.\n\n"Ga niet weg, Lewin," zeide hij en drukte zachtjes zijn arm. "Hij\nis mijn intiemste, zoo niet mijn beste vriend," zeide hij tot\nWronsky. "Ook gij zijt mij na en zijt mij dierbaar. En ik wensch, dit\nweet hij, dat ook gij met elkander bevriend zult worden en elkander\nnader leert kennen, want gij beiden zijt goede menschen."\n\n"Nu, dan blijft ons niets over dan elkander te omhelzen," schertste\nWronsky op goedhartigen toon, terwijl hij Lewin de hand reikte.\n\nDeze sloeg snel toe en drukte ze stevig.\n\n"Kellner! Een flesch sect!" riep Stipan Arkadiewitsch.\n\n"\'t Doet me veel genoegen," zeide Wronsky; maar ondanks hun\nwederzijdschen wensch en dien van Stiwa, hadden zij elkander niets\nte zeggen en beiden gevoelden dat.\n\n"Gij weet, dat hij Anna nog niet kent," zeide Oblonsky tot Wronsky. "Ik\nbreng hem bepaald bij haar. Wij willen er met hem heenrijden."\n\n"Anders gaarne," antwoordde Wronsky, maar ik ben ongerust over\nJawschin. Ik moet hier blijven, tot hij klaar is."\n\n"Speelt hij slecht?"\n\n"Hij speelt zonder ophouden en ik ben de eenige, die hem dan\nterughouden kan."\n\nStipan Arkadiewitsch nam Lewin onder den arm.\n\n"Hoor eens, doe mij en Dolly en vele andere het genoegen en rijd\nterstond met mij naar mijn zuster Anna. Zij is te huis. Ik heb het\nhaar reeds lang moeten beloven je eens mee te brengen. Waarheen wilde\nje van avond anders?"\n\n"Naar niets bizonders. Ik heb Schwijaschsky slechts beloofd met hem\nnaar de landbouwvereeniging te gaan. Wanneer je dus wilt, kunnen wij\ner heenrijden," antwoordde Lewin.\n\n"Mooi! Ga eens zien, of mijn rijtuig er is," wendde zich Oblonsky\ntot een societeitsbediende.\n\n\n\n\n\nV.\n\n\nOblonky\'s wagen kwam voor en hij steeg er met Lewin in.\n\n"Wat doet het mij genoegen, dat je haar nu leert kennen. Gij weet,\ndat Dolly het altijd gewenscht heeft, en hoewel zij mijn zuster is,\nmag ik toch wel beweren, dat zij een buitengewone vrouw is. Enfin,\nje zult haar zien. Haar positie is zeer moeielijk, vooral nu."\n\n"Waarom dan juist nu?"\n\n"Wegens vroegere onderhandelingen met haar man betreffende de\nscheiding. Hij was volkomen bereid, maar nu rijzen er eenige bezwaren\nwegens den zoon, en deze aangelegenheid is nu al drie maanden op\nde lange baan gebleven. Als het tot de scheiding komt, trouwt zij\ndadelijk met Wronsky."\n\n"Wat zijn er dan nog voor bezwaren?" vroeg Lewin.\n\n"Och, dat is een lange en vervelende geschiedenis! Bij ons is immers\nalles zoo onbestemd. Maar het is er nu zoo mee gelegen: in afwachting\nvan de scheiding woont zij nu reeds drie maanden hier in Moskou,\ngaat nergens heen, ontvangt behalve Dolly geen dame, want je zult\nbegrijpen, dat zij geen bezoeken uit genade wenscht; dan is ze nu ook\ngebrouilleerd met die dame vorstin Warwara. Een andere vrouw zou in\nhaar positie niet weten wat aan te vangen. Maar zij--nu, je zult eens\nzien, hoe zij haar leven heeft weten in te richten; hoe kalm en waardig\nzij zich houdt.--Hier links in de zijstraat, tegenover de kerk!" riep\nhij uit het portier. "Poeh! hoe warm!" zuchtte hij en sloeg zijn reeds\neerder opgeslagen pels ondanks de twaalf graden koude nog verder open.\n\n"Zij heeft immers ook een dochtertje. Daarmede houdt zij zich zeker\nveel bezig?" vroeg Lewin.\n\n"Het schijnt, dat ge u een vrouw slechts als een soort wijfje, une\ncouveuse, voorstelt," zeide Stiwa. "Als zij bezig is, dan moet dit\naltijd met kinderen zijn. Ik geloof, dat zij ze uitstekend opvoedt,\nmaar men hoort daar nooit iets van. Haar bezigheid bestaat vooreerst\nin schrijven--neen, ik zie dat gij ironisch lacht--maar dat is\nonrecht--zij schrijft een kinderboek, maar spreekt er met niemand over;\nzij heeft het mij alleen eens voorgelezen en ik heb het manuscript\naan Workuw gegeven ... weet je, den uitgever. En ik geloof, dat _hij_\nook zoo\'n beetje schrijft. Maar je meent misschien, dat zij zoo\'n\nsoort blauwkous is? In het minst niet! Zij is in de eerste plaats\neen vrouw van gemoed, en je zult bij haar nog een kleine Engelsche\nen een geheele familie vinden, waarvoor zij zorgt."\n\n"Dus zoo\'n beetje philantropie?"\n\n"Je wilt in alles iets slechts zien. Geen philantropie, maar het\nkomt uit het hart. Zie, als ik wel heb, had Wronsky een pikeur, een\nEngelschman, die een meester in zijn vak, maar helaas een dronkaard\nwas. Hij was op het laatst zoo verdronken, dat hij delirium tremens\nkreeg en zijn familie in den steek liet. Zij zag die armen, hielp hen,\ninteresseerde zich voor hen en heeft nu de geheele familie tot zich\ngenomen; en zij behandelt ze niet uit de hoogte en helpt ze slechts\nmet geld, neen, zij maakt de jongens zelf voor het gymnasium klaar\nen het kleine meisje heeft zij geheel tot zich genomen. Enfin, je\nzult het zelf zien."\n\nDe wagen reed het plein op. Stipan Arkadiewitsch schelde luid aan de\ninrijpoort, waar reeds een slede stond. Zonder den portier te vragen,\nof Anna thuis was, trad hij, gevolgd door Lewin, die er hoe langer hoe\nmeer aan begon te twijfelen, of hij wel goed handelde, de voorkamer\nder rijk gemeubileerde woning binnen.\n\nLewin beschouwde zich hier in den spiegel; hij vond, dat hij er wel\nrood uitzag, maar was overtuigd, dat hij volstrekt niet te veel\ngedronken had. Hij ging dus achter Oblonsky aan de met tapijten\nbelegde trap op. Boven gekomen informeerde Oblonsky bij den bediende,\nwelke bezoekers er bij Anna Arkadiewna waren, en kreeg tot antwoord:\n"De heer Workuw."\n\n"Waar zijn zij?"\n\n"In het kabinet."\n\nZij gingen door de kleine eetkamer met donkere houten wanden,\ntoen naderden zij over mollige tapijten het halfdonkere kabinet,\ndat door een met een donker scherm bedekte lamp verlicht werd. Een\ntweede lamp, een refractor, brandde aan den wand en verlichtte het\nlevensgroote portret eener dame, dat onwillekeurig Lewins aandacht\ntot zich trok. Het was het portret van Anna, dat in Italie vervaardigd\nwas. Oblonsky was reeds achter het traliewerk der klimplanten getreden,\nterwijl Lewin geheel verdiept was in de aanschouwing van het beeld\nen daarbij geheel vergat, waar hij was, en ook niet wist, wat in zijn\nonmiddellijke nabijheid gesproken werd.\n\nDat was geen beeltenis, dat was een levende vrouw met zwart, krullend\nhaar, naakte schouders en armen, met een peinzenden glimlach op de\nmet een zacht dons bedekte lippen, die hem teeder en van haar zege\nbewust met de betooverende oogen aankeek. Slechts daarom kon zij niet\nlevend zijn, omdat zij schooner was, dan een levend wezen zijn kon.\n\n"Het doet mij veel genoegen," zeide een tot hem gerichte damesstem,\nde stem derzelfde vrouw, wier beeltenis hij verrukt aanstaarde. Anna\nwas van achter de schutting van klimplanten te voorschijn getreden,\nen in het halfdonker van het kabinet herkende Lewin dezelfde vrouw,\nmaar in een donkerblauw kleed, in een andere houding en met veranderde\ngelaatsuitdrukking, maar toch met dezelfde schoonheid, waarmede de\nkunstenaar haar geschilderd had, minder schitterend, maar daarvoor\nwerkelijk levend.\n\n\n\n\n\nVI.\n\n\nZij trad hem te gemoet, zonder hem haar vreugde te verbergen, dat zij\nhem zag, en aan de kalmte, waarmede zij hem haar kleine, energieke\nhand toereikte, hem aan Workuw voorstelde en hem een klein, roodharig\nmeisje presenteerde, dat in de nabijheid met een werkje bezig was en\ndoor haar als haar pleegdochter werd aangeduid, herkende hij de hem\nbekende en steeds aangename manieren eener dame uit de groote wereld,\naltijd bedaard en altijd natuurlijk.\n\n"Het doet mij veel, veel genoegen," herhaalde zij, maar deze\neenvoudige, overal gebruikelijke woorden kregen in haar mond voor\nLewin een bizondere beteekenis. "Door uw vriendschap met Stiwa en\ndoor uw vrouw ken ik u reeds lang; uw vrouw heb ik slechts korten tijd\ngekend, maar zij heeft bij mij den indruk van een bekoorlijke bloem,\nja van een bloem achtergelaten. En zij zal nu spoedig moeder zijn?"\n\nZij sprak zonder zich te overhaasten, nu eens van Lewin naar haar\nbroeder, dan weder naar den eersten ziende. Lewin gevoelde, dat de\neerste indruk, dien hij op haar gemaakt had, goed was en het werd\nhem in haar tegenwoordigheid terstond licht en aangenaam om het hart,\nals had hij haar reeds van zijn kindsheid af gekend.\n\n"Iwan Iwanowitsch en ik hebben ons hier in Alexei\'s kabinet begeven,"\nantwoordde zij op Stiwa\'s vraag, of men hier rooken mocht, "juist om\nte rooken." En zij schoof Lewin een schildpadden cigarenkistje toe\nen nam er zelf een cigaar uit.\n\n"Hoe gaat het met uw gezondheid?" vroeg haar broeder haar.\n\n"Niet slechter. Zenuwen zooals altijd."\n\n"Niet waar? Een buitengewoon schoon beeld?" vroeg hij Lewin, die\nherhaaldelijk naar de schilderij zag.\n\n"Ik heb nooit een schooner gezien."\n\n"En buitengewoon gelijkend," zeide Workuw.\n\nLewin zag van het portret naar het origineel. Een eigenaardige glans\nvloog over Anna\'s gelaat op het oogenblik, dat zij zijn blik op haar\nvoelde rusten. Lewin kleurde en, om zijn verlegenheid te verbergen,\nwilde hij haar juist iets over Dolly vragen, toen zij hem reeds\nvoorkwam.\n\n"Wij spraken juist, voor gij binnenkwaamt, van de laatste portretten\nvan Waschtschenkow.... Kent u ze?"\n\n"Ja, ik heb ze gezien," antwoordde Lewin; "maar zij zijn mij niet\nbevallen."\n\nAnna sprak niet alleen natuurlijk, maar ook geestig; toch uitte zij\nhaar gedachten op zulk een losse wijze, alsof zij er volstrekt geen\nbeteekenis aan hechtte, maar daarentegen aan de woorden van haar\nbezoeker veel gewicht toekende.\n\nHet gesprek kwam spoedig op de nieuwe richting in de kunst, in \'t\nbizonder op de nieuwe illustrateurs van den bijbel en de nieuwere\nFransche kunstenaars. Workuw beschuldigde hen van realisme, dat in\nruwheid ontaard was. Lewin meende, dat de Franschen het conventioneele\nin de kunst, zooals niemand buiten hen, bereikt hadden en dat zij\ndaarom door reactie in den terugkeer tot het realisme een bizondere\nverdienste zagen; zij vonden nu hierin hun ideaal, omdat er meer\nwaarheid in was gelegen.\n\nNog nooit had Lewin bij een door hem geuite geestige opmerking zooveel\ngenoegen gesmaakt, als bij deze. Want Anna\'s gezicht was plotseling\nverhelderd en zij waardeerde deze gedachten ten volle. Zij lachte.\n\n"Ik lach," zeide zij, "als iemand, die plotseling een treffend\ngelijkend portret ziet. Wat u daar juist gezegd heeft karakteriseert\nvolkomen de geheele tegenwoordige Fransche kunst, zoowel de\nschilderkunst als de litteratuur: Dore, Zola, Daudet! Maar dat is\nmisschien altijd zoo, men bouwt zijn concepties uit conventioneel\nuitgedachte gestalten, men maakt alle mogelijke combinaties, totdat\nde uitgedachte figuren vervelend worden en men weder aanvangt in het\nware en natuurlijke smaak te vinden."\n\n"Dat is volkomen waar," bevestigde ook Workuw."\n\n"Gij zijt dus in de club geweest?" wendde zich Anna tot haar broeder.\n\n"Dat is eerst een vrouw!" dacht Lewin geheel zich zelf vergetend en\nbeschouwde onafgebroken haar schoon, levendig bewogen gelaat, dat\nplotseling geheel veranderd was. Hij hoorde niet, wat zij met haar\nbroeder sprak, maar de verandering in haar trekken maakte op hem een\ndiepen indruk. Het te voren in zijn rust zoo schoone gelaat vertoonde\nplotseling een eigenaardige vermenging van nieuwsgierigheid, toorn\nen trots. Maar dat duurde slechts een oogenblik; toen kneep zij de\noogen toe, alsof zij zich iets zocht te herinneren.\n\n"Nu ja.--Voor \'t overige is het immers ook voor niemand interessant,"\nzeide zij en wendde zich tot de Engelsche:\n\n"Please, order the tea in the drawing-room." Het jonge meisje stond\nop en verliet het vertrek.\n\n"Hoe is het? Is zij door het examen gekomen?" vroeg Stipan\nArkadiewitsch.\n\n"Nog wel met glans. Zij heeft veel aanleg en een vriendelijk karakter."\n\n"En het zal er misschien op uitloopen, dat je nog meer van haar zult\nhouden dan van je eigen dochter."\n\n"Zoo spreken de mannen. In de liefde is er geen meer of minder. Mijn\ndochter bemin ik op deze en haar op een andere wijze."\n\n"Ik geloof, Anna Arkadiewna, dat, als gij slechts het honderdste deel\nuwer energie aan de algemeene zaak, aan de opvoeding der Russische\njeugd gewijd had in plaats van aan deze Engelsche, gij een groot,\nnuttig werk volbracht zoudt hebben."\n\n"Ja, dat stem ik toe, maar ik kan dat niet. Graaf Alexei\nKyrilowitsch...." (bij het noemen van dezen naam zag zij schuchter\nen vragend Lewin aan en hij antwoordde haar onwillekeurig met een\neerbiedigen en bevestigenden blik): "Graaf Alexei Kyrilowitsch heeft\ner dikwijls bij mij op aangedrongen, mij op het land met de school\nbezig te houden; ik ben er ook eenige malen heengegaan; het is heel\naardig, maar ik kon er mij toch niet aan wennen. Gij spreekt van\nenergie. Maar energie is gegrond op liefde; en liefde laat zich niet\ndwingen en niet bevelen. Dit meisje heb ik nu eenmaal lief en ik weet\nzelf niet waarom."\n\nEn weer zag zij Lewin aan. Haar glimlach en haar blik, alles zeide\nhem, dat zij eigenlijk slechts tot hem haar woorden gericht had,\ndat zij slechts aan zijn meening hechtte en van te voren wist, dat\nzij beiden elkander juist begrepen.\n\n"Dat begrip ik zeer goed," antwoordde Lewin, "voor de school en\ndergelijke inrichtingen kan men zijn hart niet africhten en juist\ndaarom geloof ik, dat al deze philantropische \'bemoeiingen\' altijd\nzoo weinig gevolg hebben."\n\nZij zweeg. Toen lachte zij. "Ja, ja, zeer juist!" bevestigde zij. "Ten\nminste ik kon het niet. Je n\'ai pas le coeur assez large om een\ngeheele inrichting vol leelijke, kleine meisjes lief te krijgen. Er\nzijn zooveel vrouwen, die zich daardoor une position sociale verschaft\nhebben. En juist nu," voegde zij met een vertrouwelijk, treurig gebaar,\nschijnbaar tot haar broeder, maar inderdaad tot Lewin gewend, er bij:\n\n"En juist nu, nu ik zoo vurig naar bezigheid verlang, kan ik het\nniet." Plotseling fronste zij haar voorhoofd en gaf een andere richting\naan het gesprek. Lewin begreep, dat het voorhoofdfronzen haar zelf\ngold, daar zij van zich zelf gesproken had.\n\n"Ook van u weet ik," sprak zij tot Lewin gewend, "dat u een slecht\nstaatsburger is, maar ik heb u steeds zooveel mogelijk verdedigd."\n\n"Hoe heeft u mij dan verdedigd?"\n\n"Naar dat men u aanviel. Maar, willen de heeren geen thee?" Zij stond\nop en nam een in marokijn gebonden schrift in de hand.\n\n"Geef het mij, Anna Arkadiewna," zeide Workuw met een blik op het\nboek. "Het is de moeite wel waard."\n\n"O neen, de schaaf moet er nog over."\n\n"Ik heb hem daarvan verteld," zeide Stipan Arkadiewitsch tot zijn\nzuster en wees daarbij op Lewin.\n\n"Dat hadt ge liever niet moeten doen. Mijn geschrijf is van denzelfden\naard als het korfje en het kleine houtsnijwerk, dat vroeger Lisa\nMarkalewna eens in de gevangenis voor mij gekocht had. Velen dezer\nongelukkigen verrichtten wonderwerken van geduld," wendde zij zich\ntot Lewin.\n\nEn Lewin vond weer een nieuwen trek in deze vrouw, waarin hij zooveel\nbehagen had; namelijk naast geest, aanvalligheid en schoonheid ook nog\noprechtheid. Zij gaf zich geen moeite het moeielijke harer positie voor\nhem te verbergen. Toen zij gesproken had, zuchtte zij diep, haar gelaat\nnam plotseling een strenge uitdrukking aan, scheen als versteend,\nen met dezen trek scheen zij hem nog schooner dan te voren. Toen zij\naan den arm van haar broeder een oogenblik in de groote deur stond,\nvergeleek hij haar nog eens met het portret en had voor haar zulk\neen hartelijk medegevoel, dat hij zich over zich zelf verwonderde.\n\nOnder de thee duurde het aangename, aan inhoudrijke gesprek voort; niet\nalleen, dat men geen oogenblik naar een onderwerp behoefde te zoeken,\nmaar men gevoelde, dat men niet eens tijd genoeg zou hebben om zijn\ngedachten naar wensch uit te spreken en dat men zich bereidwillig\nzelf van het spreken onthield om naar datgene te luisteren, wat de\nanderen zeiden.\n\nGedurende dit interessante gesprek bewonderde Lewin Anna, minder, zoo\nhij meende, om haar schoonheid, dan om haar geest, haar beschaving en\nhaar natuurlijke hartelijkheid. En hij, die haar te voren zoo streng\nveroordeeld had, sprak haar nu, na een zonderlingen gedachtengang,\nniet slechts vrij, maar had ook medelijden met haar en vreesde,\ndat Wronsky haar misschien niet ten volle wist te waardeeren. Toen\nStipan Arkadiewitsch om elf uur opstond om heen te gaan (Workuw was\nreeds vertrokken), was het Lewin alsof hij eerst pas gekomen was,\nen hij stond met weerzin op.\n\n"Vaarwel," zeide zij, zijn hand vasthoudend en hem met haar\naantrekkelijkst lachje in de oogen ziende, "ik verheug mij zeer, que\nla glace est rompue." Zij liet zijn hand los en kneep de oogen toe;\n"zeg uw vrouw, dat ik haar evenzeer liefheb als vroeger, en dat ik,\nals zij nu niet met verschooning aan mij denkt, dit niet euvel duid;\nwant om mij te vergeven en te begrijpen zou men zelf moeten doorleven\nwat ik doorleefd heb, en daarvoor moge God haar behoeden."\n\n"Dat zal ik haar bepaald zeggen." zei Lewin blozend.\n\n\n\n\n\nVII.\n\n\n"Nu? wat heb ik je gezegd?" vroeg Stipan Arkadiewitsch aan Lewin,\ntoen zij in de koudo winterlucht naar buiten traden en hij zag,\ndat zijn vriend volkomen overwonnen was.\n\n"Ja," antwoordde Lewin nadenkend: "Een buitengewone vrouw; niet alleen\nverstandig, maar ook zoo oprecht. Maar haar positie moet toch moeielijk\nzijn. Ik heb innig medelijden met haar."\n\n"Wij hopen, dat nu spoedig alles beslist zal worden. Weet je,\nmen mag niet alles vooraf beoordeelen," zeide Stiwa het portier\nopenend. "Adieu! onze wegen gaan hier uit elkander."\n\nZonder op te houden aan Anna te denken, zich in haar toestand te\nverplaatsen en medelijden met haar te gevoelen, kwam Lewin te huis.\n\nHij vond zijn vrouw zeer mismoedig en door verveling gekweld. Nog\ndes middags had zij in de beste luim met haar beide zusters gegeten,\nmaar daarna hadden zij hem gewacht en zij wachtten tot het hen allen\nverveelde en de zusters reden weg en zij bleef alleen.\n\n"Nu? Hoe heb je je tijd besteed?" vroeg zij, hem in de eerste plaats\nin de oogen ziende, die zoo verdacht schitterden. Om hem evenwel niet\nte beletten alles te biechten, verborg zij haar spanning en hoorde\nmet een goedkeurend gelaat zijn mededeeling aan, hoe hij dien avond\nhad doorgebracht.\n\n"Nu, ik verheugde mij zeer over deze ontmoeting met Wronsky. Wij\nwaren zeer eenvoudig en ongegeneerd met elkander. Weet je, nu die\nonaangename verhouding niet meer bestaat, zal ik een ontmoeting met\nhem niet meer zoeken...." Maar terwijl hij dit zeide, viel het hem\nin, dat, hoewel hij _hem_ niet weder wenschte te ontmoeten, hij toch\nterstond naar Anna gegaan was, en hij bloosde: "Wij zeggen altijd, dat\nhet volk drinkt; ik weet niet, wie meer drinkt, het volk of wij? Het\nvolk bedrinkt zich ten minste slechts op feestdagen, maar wij ..."\n\nMaar voor Kitty was deze redeneering, hoe het volk drinkt, niet\ninteressant. Zij had gezien, dat hij bloosde en zij wilde weten waarom.\n\n"Waar ben je dan later geweest?"\n\n"Stiwa haalde mij over met hem Anna Arkadiewna te bezoeken...." En\nterwijl hij dit zeide, bloosde hij nog meer, en zijn twijfel, of\nhij er goed aan gedaan had of niet, was nu opgelost. Hij wist nu,\ndat hij het niet had moeten doen.\n\nKitty\'s oogen openden zich wijd en flikkerden bij Anna\'s naam. Maar\nzij beheerschte zich, verborg haar opwinding en misleidde hem.\n\n"Zoo!" zeide zij slechts.\n\n"Ge zijt toch niet boos, dat ik er heengegaan ben? Stiwa wilde het\nzoo graag en Dolly ook ..."\n\n"O neen," zeide zij, maar in haar oogen bespeurde hij een terughouding,\ndie hem niets goeds voorspelde.\n\n"Zij is een zeer nette en zeer betreurenswaardige, uitstekende\nvrouw." zeide hij en begon van Anna, van haar bezigheden en van\nhetgeen zij Kitty liet zeggen te vertellen.\n\n"Ja, wel is zij betreurenswaardig," zeide Kitty, toen hij geeindigd\nhad.\n\nHij vertrouwde op haar kalmen toon en ging naar zijn kabinet om zich\nte ontkleeden.\n\nToen hij terugkwam, zat Kitty nog op denzelfden stoel. Zij zat daar\nonbewegelijk en toen hij naar haar toe trad, barstte zij plotseling\nin snikken uit.\n\n"Wat? Wat?" vroeg hij, maar wist reeds vooruit wat.\n\n"Ge zijt op deze afschuwelijke vrouw verliefd geworden. Zij heeft je\nbetooverd! Ik zie het aan je oogen. Ja, ja! en wat kan daarvan nog\nworden! In de club heb je gedronken, gespeeld en zijt toen heengereden\n... naar wie? Neen! Wij moeten van hier ... Ik ga morgen op reis ..."\n\nLang vermocht Lewin niet zijn vrouw te kalmeeren. Eindelijk gelukte\nhet hem door te bekennen, dat het gevoel van medelijden en de gedronken\nwijn hem verward hadden en dat hij een slachtoffer geworden was van de\nsluwe berekening van Anna en dat hij haar voortaan wilde vermijden;\nmaar het oprechtst gemeende in zijn bekentenis was, dat hij zich zoo\ngeheel had laten meeslepen, omdat hij zoo lang in Moskou geleefd had\nzonder andere bezigheid dan praten, eten en drinken.\n\nZij spraken nog den halven nacht door. Eerst tegen drie uur hadden\nzij zich in zoover met elkander verzoend, dat zij konden inslapen.\n\n\n\n\n\nVIII.\n\n\nToen Anna\'s gasten haar verlaten hadden, was zij in haar kamer op en\nneer gegaan. Hoewel zij, onbewust, zooals in den laatsten tijd jegens\nalle jonge mannen, den geheelen avond al het mogelijke gedaan had om\nLewin op haar verliefd te maken en hoewel ze wist, dat haar dit gelukt\nwas, voor zoover dit bij een, rechtschapen, getrouwd man mogelijk was,\nen hoewel ook hij haar bevallen was ondanks zijn scherpe tegenstelling\nmet Wronsky (maar zij zag in hen slechts, wat zij met elkander gemeen\nhadden, waarom ook Kitty beiden, zoowel Lewin als Wronsky, had kunnen\nliefhebben--) toch hield zij, zoodra hij de kamer verlaten had,\nterstond op aan hem te denken. Slechts eene gedachte bleef haar bij,\ndie haar onder de verschillende gestalten vervolgde:\n\n"Indien ik zulk een indruk op andere mannen maak, op deze man,\ndie uit liefde gehuwd is,--waarom is _hij_ dan zoo koud tegen\nmij? of indien al niet koud--ik weet, dat hij mij liefheeft--maar\neen zeker iets scheidt ons. Waarom is hij den geheelen avond weer\nniet te huis? Hij liet mij door Stiwa zeggen, dat hij Jawschin niet\nverlaten mocht.--Nemen wij aan, dat dit de ware reden is--hij spreekt\nnooit onwaarheid--maar in deze waarheid ligt nog iets anders. Hij\nverheugt zich over de goede gelegenheid om mij te toonen, dat hij\nnog plichten heeft. Dat weet ik. Dat vind ik ook goed. Maar waarom\nmoet hij mij dat bewijzen? Ik behoef geen bewijs, ik wil slechts\nliefde. Hij moest toch al het netelige van mijn leven hier in Moskou\ninzien! Leef ik dan? Ik ben steeds in gespannen verwachting, ik\nben in afwachting van de beslissing, die altijd weer op nieuw wordt\nuitgesteld. Nog steeds is er geen antwoord, en Stiwa zegt, dat hij niet\nnaar Alexei Alexandrowitsch kan gaan, en ik kan niet voor de tweede\nmaal schrijven. Ik kan niets doen, niets beginnen, niets veranderen,\nik moet mij goed houden, hopen en wachten en afleiding zoeken, maar\ndit alles: de opneming der Engelsche familie, het schrijven en lezen,\nalles, alles is slechts bedrog, en het een zoowel als het ander slechts\nmorphium! En dat had hem toch leed moeten doen!" sprak zij en gevoelde,\ndat haar de tranen van medelijden met zich zelf in de oogen kwamen.\n\nZij hoorde het kortafgebroken schellen van Wronsky, en snel haar tranen\ndrogend, ging zij voor de lamp zitten, opende een boek en deed haar\nbest om kalm te schijnen. Zij wilde geen strijd, maar beschuldigde hem,\ndat hij dien wilde en nam dus onwillekeurig een strijdvaardige houding\naan. Zij moest hem toch toonen, dat zij ontevreden over hem was,\nomdat hij niet op den beloofden tijd te huis was gekomen; zij wilde\nhem haar ontevredenheid, maar in geen geval haar droefheid toonen. Zij\nkon wel medelijden met zich zelf hebben, maar hij mocht dat niet.\n\n"Nu? Heb je je niet verveeld?" vroeg hij vroolijk en opgewekt en\nwierp een pakket op de spiegeltafel! "Welk een vreeselijke harstocht\nis het spel toch!"\n\n"Neen, ik heb mij niet verveeld. Ik heb het reeds lang verleerd mij\nte vervelen. Stiwa is hier geweest met Lewin."\n\n"Ja, zij wilden je bezoeken. Hoe is Lewin je bevallen?" zeide hij en\nging naast haar zitten.\n\n"Zeer goed. Zij zijn eerst zooeven weggereden. Hoe heeft Jawschin\nhet toch gemaakt?"\n\n"Hij had reeds zeventienduizend gewonnen; ik wilde hem meenemen en\nhad hem reeds tot aan de deur; maar toen keerde hij nog eens terug\nen heeft nu weer alles en nog meer verloren."\n\n"Waarom ben je daar dan gebleven?" vroeg zij, plotseling naar hem\nopziende. Haar gezicht vertoonde een koude, vijandige uitdrukking. "Je\nhebt toch gezegd, dat je daar wildet blijven om Jawschin weg te\nbrengen. En nu heb je hem er toch gelaten."\n\nOok zijn gelaat nam dezelfde koude, strijdvaardige uitdrukking aan.\n\n"Ten eerste heb ik Stiwa niet verzocht u een boodschap over te\nbrengen en ten tweede spreek ik nooit onwaarheid. De hoofdzaak\nwas, dat ik blijven wilde en ik ben gebleven," antwoordde hij het\nvoorhoofd fronsend. "Anna, waarom? waarom dat?" vroeg hij na een\nkort zwijgen. Hij boog zich naar haar toe en opende de hand in de\nhoop dat zij toeslaan zou.\n\nZij verheugde zich over deze tegemoetkoming; maar een eigenaardige,\nbooze macht weerhield haar, haar eerste neiging te volgen, alsof te\nwetten van den strijd haar niet veroorloofden toe te geven.\n\n"Waarlijk! je wildet blijven en zijt ook gebleven. Je doet alles,\nwat je wilt. Maar waarom moet je mij dat zeggen? Waartoe?" vroeg\nzij, meer en meer in vuur gerakend. "Wil dan iemand u dat recht\nbetwisten? Maar je wilt gelijk hebben, dus ik geef je gelijk."\n\nZijn hand sloot zich en zijn gelaat nam een uitdrukking van verbeten\ntoorn aan.\n\n"Bij u is het niets dan eigenzinnigheid," zeide zij, plotseling\nvoor deze haar steeds prikkelende gelaatsuitdrukking een naam\nvindende; "niets als eigenzinnigheid. Bij u komt het er slechts op\naan overwinnaar te blijven, terwijl ik...." Weder had zij zooveel\nmedelijden met zich zelf, dat zij bijna weende. "Als ge wist, wat het\nvoor mij beteekent, wanneer ik zie, hoe gij u, zooals nu, vijandig\nvan mij afkeert, als gij wist, wat dat voor mij beteekent! Hoe ik in\nzulk een oogenblik een ongeluk nabij ben, hoe ik bang ben voor mij\nzelf..." en zij wendde zich af om haar snikken te verbergen.\n\n"Waarom dan dit alles?" vroeg hij, ontsteld over de uitdrukking harer\nvertwijfeling en boog zich weer tot haar neer; hij nam haar hand en\nkuste ze. "Waarom? Zoek ik misschien buitenshuis verstrooiing? Vermijd\nik dan niet alle verkeer met dames?"\n\n"Dat moest er ook nog bijkomen!" riep zij uit.\n\n"Nu, zeg mij dan, wat ik doen moet om je tot rust te brengen? Ik\nben tot alles bereid, als gij slechts gelukkig zijt," zeide hij,\ngeroerd door haar vertwijfeling. "Wat zou ik niet willen doen om u\nvan een smart als de tegenwoordige te bevrijden, Anna!"\n\n"Neen, neen!" antwoordde zij. "Ik zelf weet niet.... Is het het eenzame\nleven.... De zenuwen....? Maar spreken wij daar niet meer van. Hoe\nis het bij den wedren gegaan? Je hebt er mij nog niets van verteld,"\nzeide zij en deed haar best om de vreugde over de overwinning, die\ntoch aan haar zijde was, te verbergen.\n\nBy het souper vertelde hij haar de bizonderheden van den wedren, maar\naan zijn toon en zijn gelaat, die steeds ernstiger en kouder werden,\nbespeurde zij, dat hij haar haar overwinning niet vergeven had en dat\nhet gevoel van eigenzinnigheid, waarmede zij hem had bestreden, zich\nook bij hem weer begon te doen gelden. Hij werd nu des te koeler tegen\nhaar, naarmate het hem berouwde zich aan haar te hebben onderworpen.\n\nMaar zij, aan de woorden denkende, die haar de overwinning hadden doen\nbehalen: "een vreeselijk ongeluk hangt mij boven het hoofd en ik ben\nbang voor mij zelf--" begreep, dat dit een ook voor haar gevaarlijk\nwapen was, dat zij niet een tweeden keer zou durven gebruiken. En\nzij gevoelde, dat te gelijk met de liefde, die hen verbond, een booze\ngeest van strijdlust zich tusschen hen gesteld had, die zij noch uit\nzijn en nog minder uit haar eigen hart vermocht te verdrijven.\n\n\n\n\n\nIX.\n\n\nEn bestaan geen verhoudingen, waaraan de mensch zich niet kan\ngewennen, vooral wanneer hij ziet, dat allen in zijn omgeving er\nonder leven. Drie maanden vroeger zou Lewin niet geloofd hebben,\ndat hij rustig had kunnen inslapen in den toestand, waarin hij zich\nnu bevond; hij leidde een onzinnig, doelloos leven, buitendien boven\nzijn middelen, hij had zich aan den drank overgegeven, want anders kon\nhij datgene, wat gisteren in de club voorgevallen was, niet noemen;\nhij had zich in een eigenaardige, vriendschappelijke betrekking tot\neen man gesteld, op wien vroeger zijn vrouw verliefd was geweest, hij\nhad een avontuurlijk bezoek bij een vrouw gebracht, die men toch niet\nanders als een verlorene kon noemen, en ondanks zijn dwepen met haar,\nondanks de smart van zijn vrouw, ondanks al deze omstandigheden kon\nhij slapen, rustig slapen!\n\nTegen den morgen deden hem een zachte aanraking aan den schouder en\neen fluisterende stem ontwaken. Kitty wijfelde, omdat zij het jammer\nvond hem te wekken, en toch wilde zij gaarne met hem spreken.\n\n"Kostja, schrik niet! Het is niets! Maar het schijnt.... Wij moeten\nnaar Lisaweta Petrowna zenden...."\n\nEr brandde een licht. Zij zat op het bed en hield een haakwerk in de\nhand, waarmede zij zich in den laatsten tijd had bezig gehouden.\n\n"Ik bid u, schrik niet. Ik ben volstrekt niet bang!" zeide zij toen\nzij zijn verschrikt gelaat zag en zij drukte zijn hand aan haar borst\nen aan haar lippen.\n\nNauwelijks wetende, wat hij deed, sprong hij snel het bed uit en schoot\nzijn chambercloak aan zonder de oogen van haar af te wenden. Hij\nwilde gaan, maar kon zich niet van haar losrukken. Zij had er reeds\ndikwijls met hem over gesproken, maar zoo bezorgd had hij haar nog\nniet gezien. Hoe afschuwelijk, hoe laag scheen hij zich zelf toe,\nnu hij aan de smart dacht, die hij haar gisteren veroorzaakt had, en\nhoe nietig en onbeduidend scheen hem nu dat alles in vergelijking van\nhaar, en den toestand, waarin zij zich nu bevond. Haar verhit gelaat,\nomgeven door lokken, die uit de muts te voorschijn kwamen, straalde van\nblijmoedige vastberadenheid. Hoe weinig onnatuurlijkheid ook steeds\nin Kitty\'s karakter gelegen had, nu elke sluier wegviel, was hij er\ndoor getroffen, hoe klaar de kern van haar wezen uit haar oogen sprak.\n\nZij zag hem glimlachend aan, maar plotseling trok zij de wenkbrauwen\nomhoog, hief het hoofd op en hem snel naderend, greep zij zijn hand\nen drukte zich vast tegen hem aan, terwijl zij hem met gloeienden adem\noverstroomde. Zij leed en scheen hem haar lijden te klagen. En in het\neerste oogenblik scheen het hem uit gewoonte toe, dat hij er schuld\naan had. Maar haar oogen vol teederheid zeiden hem niet alleen, dat zij\nhem niet aanklaagde, maar ook, dat zij hem liefhad wegens dit lijden.\n\n"Als ik geen schuld heb, wie dan?" dacht hij, onwillekeurig naar een\nschuldige zoekend om hem te bestraffen; maar er was geen schuldige. Zij\nleed, klaagde over deze smart, maar verhief zich er boven, verheugde\nzich er over en was er trotsch op. Hij zag, dat er in haar ziel iets\nverhevens omging, maar wat? Hij kon het niet begrepen, hij kon zich\nniet tot haar hoogte verheffen.\n\n"Ik heb naar mama gezonden--en ga jij naar Lisaweta\nPetrowna.... Kostja!.... Het is niets! Het is al weer voorbij! Maar\nga nu dan ook."\n\nEn Lewin zag met verwondering, dat zij reeds weer haar haakwerk in\nde hand nam en er aan werkte.\n\nHij kleedde zich in zijn kamer aan, maar voor de paarden waren\naangespannen, liep hij nog eenmaal naar de slaapkamer.\n\n"Ik rijd naar den dokter. Naar Lisaweta Petrowna is reeds gezonden. Is\ner anders nog iets noodig?"\n\nZij zag hem aan, maar verstond klaarblijkelijk niet, wat hij zeide.\n\n"Ja, ja, ga nu, ga!" zeide zij met de hand wenkende.\n\nHij was reeds weder in het salon, toen hij plotseling een klagend\nzuchten uit de slaapkamer hoorde, dat echter terstond weder\nophield. Hij bleef staan en wist niet, wat hij er van denken moest.\n\n"Ja ja, zij was het!" zeide hij, greep naar z\'n hoofd en liep naar\nbeneden. "God erbarme zich onzer! Hij vergeve en helpe!" sprak\nhij. Onwillekeurig waren hem deze woorden over de lippen gekomen. In\ndit oogenblik werd hij zich er van bewust, dat noch zijn twijfel, noch\nde onmogelijkheid om met het verstand tot het geloof te geraken, hem\nin het minst konden beletten zich in het gebed tot God te wenden. Zijn\nhart schudde allen twijfel plotseling als asch van zich af. Tot wien\nanders zou hij zich dan nu wenden dan tot Hem, in wiens handen hij\nzich zelf, zijn hart en zijn liefde voelde rusten.\n\nHij trad naar buiten, nam plaats in de slede en reed naar den dokter.\n\n\n\n\n\n\nX.\n\n\nDe dokter was nog niet opgestaan. Zijn bediende zeide, dat hij\ngisteren eerst laat naar bed was gegaan en bevolen had hem niet\nte wekken. De bediende maakte de lampen schoon en scheen daar zeer\ndruk mede. Zijn op de peer van een lamp gerichte opmerkzaamheid en de\nvolkomen onverschilligheid voor hetgeen in Lewin omging, verwekte bij\ndezen een gevoel van wrevel; maar daar hij spoedig daarop bedacht, dat\nniemand verplicht was zijn gevoelens te kennen of te raden, besloot\nhij zoo kalm en beredeneerd mogelijk te handelen en vastberaden\ndoor dezen muur van onverschilligheid te dringen en zijn doel te\nbereiken. Zonder zich te overijlen, haalde hij een billet van tien\nroebel te voorschijn, reikte den dienaar het papier toe en zette hem\nuiteen, hoe Peter Dimitritsch (hoe groot en gewichtig scheen hem nu\ndeze hem anders onverschillige Peter Dimitritsch) hem beloofd had ten\nallen tijde en op ieder uur bij hem te komen, dat hij het dus niet\nkwalijk zou nemen, als men hem nu wekte. De bediende stemde dit toe,\nverzocht Lewin in de spreekkamer te gaan en ging naar boven. Lewin\nhoorde, hoe de dokter achter de deur hoestte, op en neer ging, iets\nsprak en zich toen wiesch. Er waren nog geen drie minuten verloopen,\ndie Lewin echter reeds als een uur toeschenen, toen hij het niet\nlanger kon uithouden.\n\n"Peter Dimitritsch! Peter Dimitritsch!" sprak hij met smeekende stem\nin de open deur. "Om Godswil! Vergeef mij, maar ontvang mij, zooals\ngij zijt. Het is reeds langer dan twee uren!"\n\n"Dadelijk, dadelijk!" antwoordde een stem, en Lewin had tot zijn\nverwondering daarin een lachenden toon opgemerkt."\n\n"Slechts een oogenblik...!"\n\n"Terstond!"\n\n"Peter Dimitritsch," begon Lewin weer met klagende stem, maar op\ndit oogenblik trad de dokter binnen en wel, tot Lewins ergernis,\ngeheel gekapt en gekleed. "Deze menschen hebben in \'t geheel geen\ngeweten!" dacht Lewin. \'\'Zij kappen zich, terwijl wij te gronde gaan!"\n\n"Goeden morgen!" zeide de dokter hem de hand gevende. Toen voegde\nhij er, alsof hij hem plagen wilde, bij: "Nu? vertel mij eens bedaard\nwat er is."\n\nTerwijl Lewin zich beijverde zoo uitvoerig mogelijk den toestand\nzijner vrouw te schilderen, brak hij zijn verhaal zelf ieder oogenblik\naf met het verzoek, of Peter Dimitritsch toch dadelijk met hem mede\nwilde gaan.\n\n"Zeker, maar het heeft nog volstrekt zoo\'n haast niet. U weet dat zoo\nniet, maar ik verzeker u bepaald, dat het nog niet noodig is. Maar\nik heb het u beloofd--welnu, laten wij dan maar gaan! Maar het heeft\nvolstrekt geen haast. Neem toch plaats. Wil u niet een kop koffie?"\n\nLewin zag hem aan, of hij ook soms den gek met hem wilde steken. Maar\nde dokter dacht niet aan lachen.\n\n"Ik ken dat, ik ken dat!" zeide hij even glimlachend. "Ik ben\nzelf huisvader, maar in zulke oogenblikken zijn wij mannen de\nbeklagenswaardigste schepsels. Ik heb een patiente, wier man by\ndergelijke gelegenheden altijd in den paardenstal vlucht."\n\n"Maar wat dunkt u, Peter Dimitritsch--dunkt u, dat alles goed zal\nafloopen?"\n\n"Er zijn alle kenteekenen voor een goeden afloop voorhanden."\n\n"U komt dus dadelijk?" vroeg Lewin en zag den bediende, die de koffie\nbinnen bracht, boos aan.\n\n"Binnen een uur."\n\n"Neen, om Gods wil, kom toch dadelijk."\n\n"Nu. laat mij ten minste eerst rustig mijn koffie drinken."\n\nDe dokter ging aan de tafel zitten. Beiden zwegen.\n\n"De Turken hebben duchtig slaag gehad. Heeft u het laatste telegram\ngelezen?" vroeg de dokter een stuk wittebrood kauwende.\n\n"Neen, ik kan niet," zeide Lewin en sprong op. "Dus binnen een half\nuur zal u er zijn?"\n\n"In een half uur."\n\n"Op uw woord van eer?"\n\nLewin kwam te gelijk weer aan zijn huis met zijn schoonmoeder en zij\ngingen te zamen de deur der slaapkamer in. De vorstin had tranen in\nde oogen; haar handen beefden. Bij de eerste ontmoeting van Lewin\nhad zij hem omhelsd en was begonnen te weenen.\n\n"Nu, moedertje Lisaweta Petrowna?" zeide zij tot de vroedvrouw, die\nmet opgewonden en tevreden uitdrukking op het gelaat haar tegentrad.\n\n"Alles goed," antwoordde deze. "Overreed ze maar, dat zij gaat\nliggen. Dit zal haar verlichten."\n\nVan het oogenblik af, dat Lewin was ontwaakt en volkomen had begrepen,\nwat er te doen was, had hij zich voorgenomen al zijn gedachten en\ngevoelens in zijn binnenste op te sluiten, ten einde zijn vrouw niet\nop te winden, maar haar gerust te stellen, haar moed te ondersteunen\nen haar te vermanen, dezen zwaren strijd van ongeveer vijf uren,\nzooals men hem gezegd had, standvastig door te staan. Maar toen hij\nnu na zijn terugkomst haar lijden zag, begon hij telkens al meermalen\nte herhalen: "Mijn God, vergeef en help!", wierp het hoofd terug,\nen werd beangst, dat hij het niet uithouden, in tranen uitbarsten\nen wegloopen zoude. Zoo groot was zijn ontroering. En toch was er\nslechts een uur verloopen.\n\nMaar er verliep nog het tweede, derde, vierde en vijfde uur, dat hij\nzich als het uiterste tijdpunt had voorgesteld, en de toestand was\nnog steeds onveranderd. Hij hield het slechts uit, omdat hem niets\nanders overbleef, maar hij dacht elk oogenblik de uiterste grenzen van\ngeduld bereikt te hebben en dat zijn hart zou barsten van medegevoel\nen medeleden.\n\nDoch er verliepen nog minuten en uren, en zijn gevoel en ontroering\nwerden meer en meer gespannen. "Mijn God! vergeef en help!" herhaalde\nhij voortdurend, en sprak die woorden zoo vol vertrouwen en innig,\nals in zijn eerste jeugd.\n\n\n\n\n\nXI.\n\n\nLewin wist niet, of het laat of vroeg was. De kaarsen waren bijna\nten einde gebrand; Dolly was juist in zijn kabinet geweest en had\nden dokter voorgeslagen een oogenblik te gaan liggen rusten. Lewin\nzat daar en hoorde het verhaal van den arts van een wonderdokter en\nmagnetiseur; hij had het begrepen en voor een oogenblik den angstigen\ntoestand vergeten. Plotseling weerklonk een jammerende kreet, zooals\nhij nimmer gehoord had. Dit geluid was zoo ontzettend, dat Lewin niet\neens opsprong, maar, terwijl hem de adem stokte en de klopping van\nhet hart een oogenblik stilstond, den dokter aanzag. Deze had het\nhoofd op zijde gebogen en luisterde. Toen glimlachte hij goedkeurend.\n\nAlles was zoo buitengewoon, dat er niets meer was, dat op Lewin\nindruk maakte. "Dat moet wel zoo zijn," dacht hij en bleef nu rustig\nzitten. "Maar wat was dat voor een vreeselijke kreet?"\n\nHij sprong op, snelde op de teenen de slaapkamer in en plaatste\nzich aan het hoofdeinde van Kitty\'s ledikant. Het jammeren had\nopgehouden, maar iets moest er veranderd zijn, dat hij niet zag\nen niet begreep, ook niet zien en begrijpen wilde. Maar hij maakte\nhet op uit Lisaweta Petrowna\'s gezicht; het stond ernstig, bleek en\nvastberaden en zij hield haar oogen op Kitty gericht. Dezer verhit,\npijnlijk gelaat was naar hem toegekeerd en zocht zijn blik, zij greep\nmet haar koortsachtige, warme, vochtige handen zijn koude rechterhand\nen drukte ze aan haar gelaat.\n\n"Ga niet weg! Ik ben volstrekt niet bevreesd," zeide zij haastig.\n\n"Mama, doe mij de oorringen af, zij hinderen mij...." Zij sprak snel,\nzeer snel en wilde lachen.--Maar plotseling vertrok haar gelaat en zij\nstiet hem van zich. "Neen, het is ontzettend! Ik sterf, ik sterf! Ga,\nga!" riep zij en andermaal klonk die kreet, die aan niets anders\ngelijk was.\n\nLewin greep zijn hoofd vast en ijlde de kamer uit.\n\n"Het is niets, alles is immers goed!" zeide Dolly tot hem.\n\nMaar zij mochten zeggen, wat zij wilden, hij hield zich overtuigd,\ndat alles verloren was. Met het hoofd tegen den deurpost geleund,\nstond hij in de naaste kamer en hoorde iemand jammeren, en hij wist,\ndat die daar kermde en steunde Kitty geheeten had. Hij wenschte al\nlang niet meer het kind te bezitten; maar nu haatte hij dit kind;\nhij wenschte zelfs niet meer het behoud van haar leven, hij wenschte\nslechts haar spoedige bevrijding van dit lijden.\n\n"Dokter! wat is dat toch? Wat is dat? Mijn God!" zeide hij en nam\nden binnentredenden dokter bij de hand.\n\n"Het loopt naar het einde," antwoordde deze. En zijn gelaat stond\ndaarbij zoo ernstig, dat Lewin daaruit opmaakte: zij sterft.\n\nZich zelf niet meer meester, snelde hij naar de slaapkamer terug. Het\neerste, wat hij zag, was Lisaweta Petrowna\'s gelaat. Het was nog\nernstiger en donkerder. Hij herkende in het verwrongen gelaat van\nhaar, die daar lag, zijn Kitty niet meer. Hij leunde met het hoofd\ntegen het ledikant en voelde zijn hart breken.\n\nVoor een oogenblik verloor hij alle bezinning. Hij kwam weer tot\nzich zelf, omdat het slaken der jammerkreten ophield; hij vernam\neen levendig fluisteren en snel ademen en een zachte, haperende,\nmaar overgelukkige stem, die tot hem zeide: "Het is doorgestaan."\n\nHij hief het hoofd op. Met de krachtelooze handen op de deken,\nbuitengewoon schoon en stil daar liggende zag zij hem sprakeloos aan\nen wilde, maar kon hem niet toelachen.\n\nEn plotseling gevoelde Lewin zich uit eene verschrikkelijke\ngeheimzinnig-vreemde wereld, waarin hij de laatste twintig uren geleefd\nhad, weer in deze oude gewone wereld terug verplaatst, die echter nu\nin een nieuw en zoo helder licht straalde, dat hij meende het niet\nte kunnen verdragen. De te strak gespannen snaren sprongen. Snikken\nen vreugdetranen, die hij niet mogelijk had geacht, welden met zulk\neen drang in hem op, dat het zijn geheele lichaam schokte en hij een\npoos niet kon spreken.\n\nHij knielde voor het bed neder, trok de hand zijner vrouw aan zijn\nlippen en kuste ze, en deze hand antwoordde met een lichte beweging\nder vingers.\n\nIntusschen zweefde daar aan het voeteneinde van het bed, in de\ngeschikte handen van Lisaweta Petrowna, als het vlammetje eener lamp,\nhet leven van een menschelijk wezen, dat tot hiertoe nog niet bestaan\nhad en dat voortaan met gelijk recht een leven voor zich zelf leiden\nen andere aan hetzelve gelijke wezen voortbrengen zoude....\n\n"Het leeft! het leeft! En nog wel een jongen! Verontrust u niet,"\nhoorde Lewin de stem van Lisaweta Petrowna, die met lichte hand het\nkind een slagje op den rug gaf.\n\n"Mama, is dat waar?" vroeg Kitty\'s stem.\n\nSlechts het snikken der gravin gaf haar antwoord.\n\nEn te midden daarvan klonk als het zekerste antwoord op de vraag\nder jonge moeder een geheel andere stem als al de overige gedempte\nstemmen in de kamer. Ongegeneerd, luid en driest klonk het schreeuwen\nvan dat nieuwe menschelijk wezen, dat op onbegrijpelijke wijze hier\nof daar vandaan was gekomen.\n\nAls men tot Lewin gezegd had, dat Kitty dood was en hij met haar,\ndat haar kind een engel was en dat zij zich in Gods tegenwoordigheid\nbevonden, dit alles zou hem niet verwonderd hebben,--maar nu hij in\nde werkelijkheid terugverplaatst was, moest hij zijn gedachten geweld\naandoen om te beseffen, dat Kitty inderdaad leefde en gezond was en\ndat dit kleine, zoo wanhopig jammerend schepseltje zijn zoon was.\n\nTegen tien uur zaten de oude vorst, Sergej Iwanowitsch en Stipan\nArkadiewitsch bij Lewin in de kamer en spraken met elkander over\nde kraamvrouw en andere dingen. Lewin hoorde het zwijgend aan en,\nterwijl hij zich onwillekeurig al het gebeurde vertegenwoordigde,\ndacht hij aan zich zelf, aan zijn vrouw en aan zijn zoon. Het was hem,\nalsof sedert den vorigen dag honderd jaren waren verloopen. Hij had een\ngevoel, alsof hij zoo hoog stond, dat hij behoedzaam moest afdalen tot\nhem met wie hij sprak, om hem niet te beleedigen. Terwijl hij sprak,\ndacht hij voortdurend weer aan Kitty en midden in een gezegde brak\nhij af, sprong op en snelde naar haar toe.\n\nZij sliep niet, maar sprak zacht met haar moeder over het doopen.\n\nHet haar een weinig opgemaakt, wat omgekleed in een elegante nachtjapon\nlag zij met de handen gevouwen op de deken, terwijl op haar gelaat een\nvreedzame verheerlijking blonk als een overgang van het aardsche tot\nhet hemelsche, zooals bij een gestorvene, maar hier beteekende het de\nbegroeting van een nieuw aangekomene, daar die van het afscheid eens\nvertrekkenden. Wederom werd zijn hart ontroerd. Zij nam zijn hand in\nde hare en vroeg, of hij geslapen had. Hij kon niet antwoorden, maar\nzich zijner zwakheid bewust, wendde hij zich af. Plotseling veranderde\nde uitdrukking van zijn gelaat toen het kind begon te krijten.\n\n"Geef het mij," zeide zij, "geef het mij, Lisaweta Petrowna, dan zal\nhij zijn zoon zien."\n\n"Wacht, wij moeten eerst ons toilet wat in orde brengen," antwoordde\nde vroedvrouw en legde een rood bundeltje, dat zich bewoog, op haar\nschoot en begon het los- en weder in te wikkelen, waarop zij het met\nlichte hand omkeerde en ophief.\n\nLewin zag dit nietig, hulpeloos bundeltje en trachtte, hoewel\nte vergeefs, in zijn hart een bewijs van vaderlijke neiging voor\nhetzelve te ontdekken. Maar hij gevoelde er bijna afkeer van. Doch\ntoen het geheel was losgewikkeld en hij de kleine fijne handjes en de\nvan teenen voorziene voetjes, die zich bewogen, zag en opmerkte, hoe\nLisaweta Petrowna de armpjes als fijne springveren in linnen wikkelde,\noverviel hem zulk een medelijden met dit wezentje en zulk een angst,\ndat hij de hand der vroedvrouw weerhield. Deze lachte:\n\n"Wees gerust! U behoeft niet bang te zijn."\n\nEn toen het kindje nu tot een vaste pop was ingerold, hief zij het\nmet eene hand op, terwijl de andere het waggelende hoofdje van dit\nzonderlinge roode schepseltje ondersteunde. En inderdaad, daar waren\nook een neusje, gespleten oogjes en smakkende lipjes.\n\n"Een bizonder schoon en voordeelig kind!" zeide Lisaweta Petrowna.\n\nLewin zuchtte. Dat schoone kind met zijn waggelend hoofdje boezemde\nnog slechts een gevoel van medelijden in. Plotseling vertrok het\nzijn gezichtje en niesde. Lisaweta legde het kind in Kitty\'s arm;\ndeze lachte van geluk: het kind had de borst genomen.\n\nLewin had, na zijn vrouw gekust te hebben, de donkere kamer verlaten.\n\nDatgene, wat hij voor dit kind gevoelde, was iets geheel anders dan\nhij verwacht had; in dit gevoel was niets vroolijks; integendeel\nveeleer iets, dat hem kwelde en beangstigde. Het was de bewustheid\nhier in dit kind een nieuwe licht kwetsbare zijde verkregen te\nhebben; en dit bewustzijn was in den eersten tijd zoo hinderlijk,\nde angst dit hulpelooze schepseltje te zien lijden zoo groot, dat\nhij zich niet kon verheugen; slechts had hem een gevoel van trots\nvervuld op het oogenblik dat het kind niesde. Maar Kitty beminde hij\nnu in zulk eene mate, dat zijn vroegere liefde voor haar hem nu als\nonverschilligheid voorkwam.\n\n\n\n\n\nXII.\n\n\nStipan Arkadiewitsch bevond zich weder in geldverlegenheid. De eerste\ntwee derde gedeelten van de som, die hij voor het hout ontvangen had,\nwas reeds verbruikt en ook het laatste derde gedeelte, na aftrek van\ntien procent, door den kooper vooruit betaald geworden; meer was van\ndezen niet te bekomen. Zijn inkomen als beambte ging geheel weg voor\nde huiselijke uitgaven en voor de betaling der niet ophoudende kleine\nschulden. Derhalve was er geen geld meer voorhanden.\n\nDat was onaangenaam, zelfs zeer lastig, en het mocht, dacht\nStipan, niet verder gaan. De oorzaak hiervan was, zooals hij\nmeende, in zijn geringe bezoldiging gelegen. Voor vijf jaar was\nzijn ambtsbetrekking nog blijkbaar een goede geweest, maar nu niet\nmeer. Petrow, de directeur eener bank, had twaalfduizend roebel vast\ntractement, Swentitzky had, als medelid eener aandeelen-maatschappij,\nzeventienduizend, Mitin, de grondvester eener bank, had zelfs vijftig\nduizend.\n\n"Het is duidelijk; ik ben ingeslapen of men heeft mij vergeten," dacht\nOblonsky en begon nu rond te zien, en inderdaad, tegen het einde van\nden winter vond hij een betrekking en wendde pogingen aan, eerst van\nMoskou uit door zijn oom, zijn tantes en zijn vrienden, en later,\ntoen de zaak zoover rijp was, in het voorjaar, reisde hij zelf naar\nPetersburg. Het was een van die betrekkingen zooals er meer waren,\ndie van een tot vijftigduizend roebel inkomen meer gaven, dan de\nvroegere vette prebenden met afwisselende voordeelen opbrachten. Deze\nbetrekking vereischte eene persoonlijkheid van zulk een eminente\nkennis en zulk een groote werkkracht, als bezwaarlijk in een mensch\nvereenigd konden zijn. Doch aangezien zulk een mensch niet te vinden\nwas, was het toch gewenscht, dat de betrekking aan een eerlijk man\nwerd gegeven. En Stipan was niet slechts een eerlijk man in den zin,\ndien men daaraan in Moskou hechtte, als men van een eerlijk werkend\nschrijver, van een eerlijk journalist of van een eerlijke richting\nsprak en wat zooveel beteekende als: deze man of deze partij is\nniet slechts niet oneerlijk, maar verstaat het ook bij voorkomende\ngelegendheid de regeering een wenk te geven. Oblonsky verkeerde nu in\nMoskou hoofdzakelijk in die kringen, waarin dat woord ingevoerd was,\nhij was daar als een eerlijk man bekend en had dus meer dan iemand\ngegronde aanspraak op deze betrekking. Zij gaf een tractement van\nzeven tot tienduizend roebel, en Oblonsky kon ze bekleeden zonder den\nstaatsdienst te verlaten. Het hing slechts af van twee ministers, eene\ndame en twee Joden, en deze allen, ofschoon zij reeds voorbereid waren,\nmoest Oblonsky in Petersburg bezoeken. Buitendien had hij ook zijn\nzuster Anna beloofd Karenin tot het geven van een beslissend antwoord\nten opzichte van de van hem verzochte echtscheiding te brengen.\n\nDerhalve vroeg hij van Dolly vijftig roebel en reisde naar\nPetersburg.\n\nStipan Arkadiewitsch zat in Karenins kabinet en hoorde diens gronden\naan over de slechte inrichting van Ruslands finantiewezen, terwijl\nhij met geduld op het oogenblik wachtte, dat hij zijn rede eindigde,\nom dan dadelijk met hem over zijn zuster en zijn eigen aangelegenheid\nte spreken.\n\n"Ja, dat is zeer waar," zeide hij, toen Alexei Alexandrowitsch zijn\npince-nez, zonder welke hij niet meer kon lezen, afnam en zijn zwager\nvragend aanzag.\n\n"Ik wil geen protectie-systeem meer ten voordeele van enkele personen,\nmaar ten algemeenen beste. Maar zij willen dat niet begrijpen, slechts\npersoonlijke belangen drijven hen en zij laten zich medeslepen door\nschoone phrasen."\n\nStipan Arkadiewitsch wist, dat, als Karenin daarvan begon te spreken\nwat _zij_ dachten en deden, degenen, die over zijn hervormingsplannen\nte beslissen hadden, en de oorzaak van alle gebreken in Rusland waren,\nhij dan gewoonlijk schielijk ten einde was.\n\nInderdaad zweeg Alexei Alexandrowitsch nu, en begon nadenkend in zijn\nmanuscript te bladeren. "A propos!" zeide Stipan: "Ik wilde u ook nog\nverzoeken, bij gelegenheid als je Promonsky ziet, een goed woord voor\nmij te doen. Ik wenschte namelijk de betrekking van commissielid der\nagentuur van de credietbank der zuidelijke spoorwegen te bekomen."\n\nDe lange naam dezer betrekking, die Oblonsky zoo na aan het hart lag,\nwas hem reeds zoo eigen, dat hij hem zonder haperen kon uitspreken.\n\nKarenin vroeg hem, waarin dan de werkzaamheid dezer commissie bestond\nen, nadat hij het vernomen had, dacht hij na. Hij overlegde, of in\nde werkzaamheid dezer commissie niets was gelegen, dat in strijd was\nmet zijn hervormingsplannen. Maar daar de werkzaamheid dezer nieuwe\ninrichting buitengewoon gecompliceerd was en haar ontwerp een groot\ngebied omvatte, kon hij de zaak niet zoo dadelijk geheel overzien en\nhij zeide, terwijl hij weder zijn pince-nez afnam:\n\n"Zeker kan ik met hem daarover spreken. Maar waarom wil je die\nbetrekking gaarne hebben?"\n\n"Er is een goed inkomen aan verbonden, ongeveer negen duizend, en\nmijn middelen...."\n\n"Negen duizend," hernam Karenin en fronste het voorhoofd. "Ik ben\nvan gevoelen en heb reeds daarover geschreven, dat zulke groote\ntractementen in onzen tijd steeds het kenmerk eener valsche\noeconomische assiette zijn--je zult mij begrijpen?"\n\n"Maar wat wil je?" antwoordde Oblonsky. "Veronderstellen wij, dat de\ndirecteur eener bank tienduizend tractement heeft, of een ingenieur\nverdient twintigduizend--dat is niet te hoog geschat--dat zijn toch\ndaadzaken--zooals je wilt...."\n\n"Naar mijn gevoelen moet het tractement evenals de betaling voor\neene waar zich regelen naar vraag en aanbod. Als ik echter zie,\ndat van twee even bekwame ingenieurs, die van de academie komen,\nde een op veertigduizend aanspraak maakt en de ander zich met\ntweeduizend vergenoegt, of wanneer een maatschappij een huzaar of\njurist, die van de zaak volstrekt geen toereikende kennis heeft,\naanstelt als directeur en een kolossaal tractement toelegt, dan,\nzeg ik, is dit tractement niet geregeld naar vraag en aanbod, maar\nis ongerechtvaardigd en partijdig. Mij dunkt...."\n\nOblonsky viel zijn zwager snel in de rede. "Maar je zoudt mij toch\ngroot genoegen doen," zeide hij, "als je een goed woord voor mij bij\nPromonsky wildet doen, zoo en passant in het gesprek...."\n\n"Ja, maar het hangt toch veel meer van Bolgarinow af," bracht Karenin\nin het midden. "Bolgarinow is er reeds voor gewonnen," zeide Oblonsky\nblozend. Hij bloosde, omdat hij dien morgen bij den jood Bolgarinow een\nbezoek had gebracht, waaraan onaangename herinneringen waren verbonden.\n\nStipan was overtuigd, dat de zaak, die hij dienen wilde, levensvatbaar\nen eerlijk was, maar toen Bolgarinow hem dien voormiddag opzettelijk\nmet andere sollicitanten twee volle uren had laten antichambreeren,\nwas het hem toch wat onbehagelijk te moede geworden. Maar waarom\nzou hij, al was hij een nakomeling van Rurik, niet een paar uren bij\neen Jood wachten, daar hij toch niet voor de eerste maal van den weg\nzijner voorvaders afweek, maar ook nu een nieuwe baan wilde betreden,\nomdat het hem niet genoeg voordeel gaf den staat te dienen. Doch het\nwas hem toch onaangenaam geweest. En toen nu Bolgarinow hem eindelijk\nhad ontvangen en wel met de grootste hoffelijkheid, terwijl hij zijn\nvernedering zoo sterk gevoeld had, dat hij grooten lust had zich\ngeheel terug te trekken, had hij zich toch beijverd die vernedering\nzoo haastig mogelijk te vergeten; en toen hij ze zich nu herinnerde,\nbloosde hij.\n\n\n\n\n\nXIII.\n\n\n"En nu heb ik nog eene aangelegenheid met je te bespreken en je weet\nook welke.... Van Anna," zeide Stipan na een korte pauze, waarin hij\ndie onaangename herinnering trachtte te verdrijven. Bij het noemen\nvan Anna\'s naam onderging Karenins gelaat eene geheele verandering;\nin plaats van het kalme zelfbewustzijn, dat het tot hiertoe had\ngekenmerkt, trad daarop onrust, bezorgdheid en de wensch deze gevoelens\nte verbergen te voorschijn. Hij zag zijn zwager vijandig aan en was\nvooraf besloten hem niet toe te geven.\n\n"Wat wil je dan eigenlijk van mij?" zeide hij, zich onrustig op zijn\nstoel bewegend.\n\n"Eene echtscheiding, op een of andere wijze eene echtscheiding, Alexei\nAlexandrowitsch. Ik wend mij nu tot u, niet als tot den beleedigden\nechtgenoot," wilde Stipan Arkadiewitsch zeggen, maar vreezende\ndaardoor de zaak te bederven, zeide hij in de plaats: "Niet als tot\neen staatsman,"--hetgeen volstrekt niet te pas kwam,--"maar als tot\neen goed mensch en christen. Ge moet medelijden met haar hebben."\n\n"In welk opzicht?" vroeg Karenin met een koelen, spottenden lach.\n\n"Ja, je moet medelijden met haar hebben! Had je haar gezien zooals ik,\ndie haar den geheelen winter heb gadegeslagen, je zoudt u over haar\nontfermen. Haar toestand is troosteloos, werkelijk troosteloos!"\n\n"Mij dunkt," antwoordde Karenin koud, "Anna Arkadiewna heeft alles,\nwat zij zelf gewenscht heeft."\n\n"Ach, Alexei Alexandrowitsch, om Gods wil! geen wedervergelding voor\nhetgeen eenmaal geschied is. Je weet wat zij nu wenscht en verwacht,\nnamelijk de scheiding."\n\n"Maar ik meen, dat zij niets daarvan weten wil ingeval mijn zoon\nbij mij zou blijven? In dezen zin heb ik haar geantwoord en beschouw\nalzoo de zaak als geeindigd."\n\n"Om Gods wil, wind je niet op," zeide Stipan Arkadiewitsch, de knie\nzijns zwagers aanrakend. "Sta me toe! De zaak is de volgende: Toen je\nvan elkander gingt, handeldet gij zoo grootmoedig als men handelen kan,\nje stond haar alles toe, de vrijheid en--de scheiding. Zij wist dat\nte waardeeren. Ja, geloof me, zij heeft dat weten te waardeeren. Maar\nin de eerste oogenblikken was zij zich zoozeer haar schuld tegen u\nbewust, dat zij niet alles rijp heeft overlegd, maar zij kon ook niet\nalles overleggen...."\n\n"Anna Arkadiewna\'s leven kan mij niet interesseeren," viel Karenin\nhem met opgetrokken wenkbrauwen in de rede.\n\n"Maar haar positie in de wereld is eene onmogelijke," ging Oblonsky\nvoort, hem weder met de hand aanrakend, alsof hij overtuigd was,\ndat zulk eene aanraking zijn zwager zou verteederen: "Haar toestand\nis ondragelijk en kan slechts door u worden verlicht, en je verliest\ndaarbij niets. En dan heb je het haar ook beloofd."\n\n"Te voren! Dat was een vroegere belofte! Maar mij dunkt de vraag\nomtrent mijn zoon heeft aan alles een einde gemaakt. Buitendien had ik\nook gehoopt, dat Anna Arkadiewna zoo edelmoedig zou zijn...." Alexei\nAlexandrowitsch was bleek geworden en sprak dit met moeite en met\nbevende lippen.\n\n"Zij laat ook alles aan uw edelmoedigheid over; zij smeekt en bidt\nu slechts om dit eene: haar uit dezen ondragelijken toestand te\nbevrijden. Zij maakt volstrekt geen aanspraak meer op den zoon. Alexei\nAlexandrowitsch, gij zijt een goed mensch. Stel je een oogenblik in\nhaar plaats. De vraag der scheiding is voor haar een vraag van leven\nen dood. Had je het haar vroeger niet beloofd, dan zou zij zich met\nhaar toestand verzoend hebben en zou op het land zijn gebleven; maar\nje hebt het haar beloofd, zij heeft je geschreven en is toen naar\nMoskou overgekomen; en hier in Moskou, waar elke ontmoeting haar als\neen dolksteek door het hart gaat, vertoeft zij nu sedert zes maanden,\nelken dag op de echtscheiding wachtende! Dat is evenzoo als dat men\neen ter dood veroordeelde maanden lang met den strop om den hals\nlaat rondgaan en hem van daag den dood en morgen gratie in uitzicht\ngeeft. Heb toch mededoogen met haar, en dan wil ik wel op mij nemen\nal het verdere te regelen. Vos scrupules...."\n\n"Daarvan, daarvan spreek ik niet," viel Karenin hem met onwil in de\nrede: "Maar ik heb wellicht iets beloofd, wat ik niet beloven mocht."\n\n"Je wilt dus herroepen, wat je beloofd hebt?"\n\n"Ik heb nimmer een belofte verbroken, als het mogelijk was ze te\nvervullen. Maar ik wensch, dat men mij tijd laat om te overleggen,\nin hoever het mogelijk is, wat ik beloofd heb...."\n\n"Neen, Alexei Alexandrowitsch," riep Oblonsky uit en sprong op. "Dat\nkan en wil ik niet gelooven! Zij is zoo ongelukkig als slechts een\nvrouw zijn kan, en je kunt haar onmogelijk weigeren aan zulk...."\n\n"Men kan slechts beloven wat mogelijk is. Vous professez d\'etre un\nlibre-penseur--maar ik, als een geloovig mensch, kan in zulk een\ngewichtige zaak niet tegen de Christelijke geboden handelen."\n\n"Maar in de geheele Christenheid, en ook bij ons zooveel ik weet,\nis een echtscheiding geoorloofd." antwoordde. Oblonsky en staarde\nopmerkzaam in het geheimzinnig en donker gelaat van zijn zwager. "Ook\nonze kerk laat een echtscheiding toe."\n\n"Zij laat ze toe, maar niet in dit geval."\n\n"Alexei Alexandrowitsch, ik herken je niet," zeide Oblonsky na een\noogenblik zwijgens. "Waart ge dan niet degene, die alles had vergeven\nen, slechts geleid door een Christelijk gevoel, bereid waart alles\nop te offeren?" Je hebt zelf gezegd: "Als men den rok neemt, wil ik\nook den mantel geven.... En nu...!"\n\n"Ik bid je," zeide Karenin plotseling verbleekend met bevende en\nklagende stem, terwijl hij opsprong: "Ik bid je dit gesprek te\nstaken...."\n\n"Ach neen, vergeef mij als ik u leed gedaan heb," zeide Oblonsky en\nreikte hem met een verlegen lachje de hand. "Maar ik moest als gezant\ntoch aan mijn opdracht voldoen."\n\nAlexei Alexandrowitsch dacht na.\n\n"Wanneer," dacht hij, "zal eindelijk deze smaad en vernedering\neen einde nemen? Is het mogelijk, dat die eene fout, dat ik deze\nzedelooze vrouw heb gehuwd, al deze ellende heeft nagesleept? En\nwelke vernederingen zullen nog volgen? En wanneer? Thans, nu ik\nmij geestelijk zoo verheven, bevrijd van menschelijke dwaasheden en\nzoo nabij mijn Heiland gevoel! Zal ik mijn belofte breken of--mij\nvernederen? Ik zelf kan dat niet beslissen. Ik zal mij in Gods hand\nstellen en Zijne leiding volgen."\n\n"Ik zal het overleggen en op een aanwijzing wachten. Overmorgen zal\nik u mijn beslissend antwoord geven," zeide hij peinzend.\n\nStipan Arkadiewitsch wilde heengaan, toen Karnej binnentrad en\n"Sergej Alexejewitsch" aandiende.\n\n"Sergej Alexejewitsch?" vroeg Oblonsky, doch zich dadelijk\nbezinnend, liet hij volgen: O, Serescha! Ik dacht reeds aan den\ndepartements-directeur. Anna heeft mij verzocht ook Serescha te\ngroeten.\n\nEn hij herinnerde zich haar klagende, schuchtere uitdrukking, waarmede\nzij bij zijn heengaan gezegd had. "Je zult hem toch zien? Tracht\nook uitvoerig te vernemen, hoe \'t hem gaat en wie bij hem is. En\nStiwa ... als het mogelijk ware! Het is misschien mogelijk!" Stiwa\nhad de beteekenis van dit "als het mogelijk ware" verstaan, maar\nhij zag nu in, dat daaraan--dat bij de scheiding haar de zoon werd\ntoegekend--volstrekt niet was te denken. Nu verheugde hij zich slechts\nzijn neef te zien.\n\nAlexei Alexandrowitsch herinnerde zijn zwager, dat in tegenwoordigheid\ndes zoons nimmer van de moeder werd gesproken en dat hij derhalve\nook hem verzocht met geen woord aan haar te herinneren.\n\n"Na het laatste wederzien zijner moeder is hij zeer ziek geworden,"\nzeide Alexei Alexandrowitsch. "Wij vreesden zelfs voor zijn leven. Maar\neen verstandige vrouw en de zeebaden hebben zijn gezondheid weer\nhersteld en nu heb ik hem op raad van den dokter op school gedaan. En\nde omgang met zijn makkers oefent inderdaad een goeden invloed op\nhem uit; hij is nu volkomen gezond en leert goed."\n\n"Welk een flinke jongen ben je geworden! Volstrekt geen Serescha\nmeer, maar al werkelijk een Sergej Alexejewitsch!" zeide Oblonsky\nlachend, terwijl hij den knappen, frisch opgegroeiden knaap aanzag,\ndie driest en ongedwongen in zijn donker buis en lange pantalon de\nkamer binnenkwam. Hij groette zijn oom als een vreemde, maar bloosde\ntoen hij hem herkende en wendde zich snel van hem af, alsof hem een\nof ander geergerd had. Hij trad voor zijn vader en reikte hem zijn\nschoolattest over.\n\n"Nu \'t is goed, je kunt weer gaan," zeide de vader.\n\n"Hij is slanker en grooter geworden; hij is geen kind meer, maar een\njongen," zeide Stipan Arkadiewitsch. "Kun je u mijner nog herinneren?"\n\nDe knaap zag haastig zijn vader aan.\n\n"Ja ik herinner mij nog--mon oncle," antwoordde hij en zag hem aan\nom dadelijk weer den blik neer te slaan.\n\nDe oom riep hem bij zich en nam zijn hand. "Nu, hoe gaat het je\ndan?" vroeg hij, wenschende een gesprek te beginnen, maar wist zelf\nniet, wat hij zeggen zoude.\n\nDe knaap bloosde en trachtte behoedzaam en zwijgend zijn hand terug\nte trekken. En als een vogel, dien men de vrijheid weder geeft, stond\nhij, toen zijn oom hem had losgelaten, slechts een oogenblik stil,\nom weder zijn vader vragend aan te zien, en verliet toen de kamer\nmet snelle schreden.\n\nEr was een jaar verloopen sedert Serescha zijn moeder het laatst\nhad gezien. Na dien tijd had hij niets meer van haar vernomen. In\nhetzelfde jaar was hij op school gekomen en leerde hij zijn makkers\nkennen en liefhebben. De droomen en herinneringen, die met zijn moeder\nin betrekking stonden, hielden hem na zijn ziekte niet meer bezig\nen hij beijverde zich zelfs zich er tegen te verzetten, daar hij er\nzich voor schaamde, dewijl hij ze wel gepast vond voor een meisje,\nmaar niet voor een jongen, die reeds de school bezocht. Hij wist,\ndat tusschen zijn vader en zijn moeder eene oneenigheid was ontstaan,\ntengevolge waarvan zij gescheiden waren, en hij trachtte zich aan\ndeze daadzaak te gewennen.\n\nToen hij zijn oom zag, die op zijn moeder geleek, werd het hem\nonbehagelijk te moede, want het deed in hem herinneringen ontwaken,\nwaarvoor hij zich schaamde. Het was hem te onaangenamer, omdat hij\nuit eenige woorden, die hij toen hij aan de deur wachtte gehoord\nhad, en uit de houding van vader en oom kon opmaken, dat juist over\nzijn moeder was gesproken. En om zijn vader niet te veroordeelen,\nmet wien hij leefde en van wien hij afhing, vooral echter om zich\nniet aan zijn gevoeligheid over te geven, die hij vernederend achtte,\npoogde hij dien oom, die gekomen was om zijn rust te verstoren, niet\naan te zien en niet aan datgene te denken, waaraan hij hem herinnerde.\n\nMaar toen Stipan Arkadiewitsch, die kort na hem heenging, hem buiten\nop de trap inhaalde, hem bij zich riep en vroeg, hoe hij in de\nschool de tusschenuren doorbracht, liet zich Serescha, omdat hem de\ntegenwoordigheid zijns vaders niet stoorde, met hem in een gesprek in.\n\n"Wij spelen nu altijd spoorweg," antwoordde hij. "Ziet u, dat wordt\nzoo gedaan: Twee gaan op een bank zitten, dat zijn de passagiers,\nen een staat op den bank, de anderen spannen zich er voor. of alleen\nmet de handen of met de gordelriemen. En dan gaat het door alle\nkamers. De deuren zijn al vooraf opengezet. Het moeilijkste is het\ndaarbij conducteur te zijn."\n\n"Dat is zeker degene die staat?" vroeg Stipan lachend.\n\n"Ja, daarbij moet men onbevreesd en vlug zijn, vooral als de anderen\nplotseling stilhouden of als iemand valt."\n\n"Ja, dat is geen gekheid," zeide Oblonsky en zag treurig in deze\nlevendige oogen, die geheel aan de moeder herinnerden, maar die niet\nmeer geheel kinderlijk onschuldig waren. Deze lieve jongen boezemde\nhem deernis in, en hoewel hij Karenin beloofd had niet met hem over\nAnna te spreken, kon hij dit toch niet nalaten.\n\n"Herinner je uw moeder nog?" vroeg hij plotseling.\n\n"Neen, ik herinner mij niet," antwoordde Serescha snel, werd purperrood\nen sloeg de oogen neder. Verder vermocht de oom niets uit hem te halen.\n\nSerescha\'s gouverneur vond een half uur later zijn kweekeling nog\nbij de trap en wist niet, of hij weende of ergens over mokte.\n\n"Heb je u gestooten of ben je gevallen?" vroeg hij. "Ik heb altijd\ngezegd, dat dit een gevaarlijk spel is. Ik zal het den directeur nog\nmoeten zeggen."\n\n"Als ik mij bezeerd had, zou niemand het merken; dat is wel zeker."\n\n"Wat scheelt er dan aan?"\n\n"Ach, laat mij! Of ik mij herinner of niet,--wat gaat hem dat\naan? Waarom zou ik mij herinneren? Laat mij met rust!" wendde hij\nzich niet tot zijn gouverneur, maar tot de geheele wereld.\n\nDat was de laatste herinnering van den zoon aan zijn moeder.\n\n\n\n\n\nXIV.\n\n\nStipan bracht, zooals altijd wanneer hij in Petersburg was, zijn tijd\nniet werkeloos door. Buiten het afdoen van zijne ambtsgelegenheden\nmoest hij zich in Petersburg ook, zooals hij zich uitdrukte, herstellen\nvan de dompige Moskousche lucht.\n\nMoskou was in weerwil van zijne cafes chantants en van zijn omnibussen\ntoch gelijk aan een stilstaand water. Dat gevoelde Oblonsky bij\nelke gelegenheid. Had hij eenigen tijd in Moskou in den schoot\nzijner familie doorgebracht, dan werd hij gedrukt naar lichaam en\ngeest en hij bespeurde, dat iets als bekrompen ploertachtigheid\nhem doordrong. Duurde zulk een verblijf geruimen tijd onafgebroken\nvoort, dan kwam hij zelfs zoover, dat hem de ontstemming zijner vrouw\nverontrustte, dat hij zich over de gezondheid en opvoeding zijner\nkinderen, over allerlei kleine beuzelingen en zelfs over zijn schulden\nbekommerde. Maar nauwelijks was hij te Petersburg en verkeerde hij in\nden kring, waarin hij leefde en niet vegeteerde, dan verdwenen dadelijk\nal de bedenkingen en bezwaren; zij versmolten als was voor het vuur.\n\nZijn vrouw ...? Nog heden had hij met vorst Tschatschenky gesproken;\ndeze had ook een vrouw en reeds volwassen kinderen, zoons in het\npagecorps, maar hij had daarbij nog een andere, illegitime familie,\nmet verscheiden kinderen; en hij had in deze familie ook zijn oudsten\nwettigen zoon ingeleid en achtte dat voor de ontwikkeling van zijn\nzoon zeer geschikt. Wat zou men van iets dergelijks in Moskou zeggen?\n\nKinderen? In Petersburg hinderden de kinderen hun vaders niet om\nongestoord te leven; zij werden op kostschool opgevoed, en de in\nMoskou algemeen heerschende meening, dat de kinderen alle weelde des\nlevens toekwam, bestond in Petersburg niet. Hier was men van gevoelen,\ndat ieder mensch verplicht is voor zich zelf te leven en wel zoo als\nhet een beschaafd mensch toekomt. Ook de ambtsdienst was hier niet\nzulk een onafgebroken, hopeloos zwoegen als in Moskou; hier was het\nvoldoende zich relatie\'s te scheppen, zijn persoon op den voorgrond\nte dringen--en men had zijn carriere gemaakt. Vooral echter werkte de\nPetersburger opvatting van geldelijke aangelegenheden geruststellend\nop Oblonsky. Bartujansky, die voor zijn levenswijze op grooten voet\njaarlijks ten minste vijftigduizend roebel moest verteren, had hem\ngisteren een behartigenswaardig woord daarover gezegd.\n\nNa het diner waren zij in een gesprek geraakt en Stipan Arkadiewitsch\nhad tot Bartujansky gezegd: "Ik geloof, dat je op goeden voet staat\nmet Mordwinsky; je zoudt mij een grooten dienst bewijzen, als je bij\nhem voor mij een goed woord wildet doen. Er is namelijk een post,\ndien ik gaarne bekomen zou; als medelid der agentuur...."\n\n"Daar zou ik toch niet naar staan. Wat zou je u in zulke\nspoorwegzaken met dien Jood inlaten!? Zooals je wilt, maar het is\niets afschuwelijks!"\n\nOblonsky had hem daarop niet geantwoord, dat het een levensvatbare\nzaak was, maar hij had geantwoord:\n\n"Ik heb geld noodig, ik heb niet genoeg om te leven."\n\n"Je leeft toch?"\n\n"Ik leef, maar de schulden...."\n\n"Wat zeg je? Schulden? Vele?" had Bartujansky deelnemend gevraagd.\n\n"Zeer veel. Twintig duizend."\n\nBartujansky had lustig gelachen.\n\n"Ach, gij gelukkig mensch! Ik heb anderhalf millioen schuld, meer\nniet, en leef toch voort en dat hindert volstrekt niet. De hoofdzaak\nis slechts er niet aan te denken."\n\nEn Stipan Arkadiewitsch was niet slechts door deze woorden,\nmaar ook door daadzaken van de juistheid dezer bewering overtuigd\ngeworden. Schiwalow had driehonderdduizend schuld en geen kopeke in\nzijn kas en hij leefde toch en nog bovendien, hoe? Graaf Kriwzow was\nreeds lang opgegeven en hij onderhield twee minnaressen. Petrowsky\nhad een vermogen van vijf millioen doorgebracht en leefde toch voort\nals vroeger en had een betrekking bij het ministerie van financien\ngevonden met twintigduizend roebel tractement.\n\nDat alles verlichtte en troostte Oblonsky. Maar ook physisch werkte\nPetersburg weldadig op hem. Het verjongde hem. In Moskou had hij\ndikwijls bezorgd een blik geworpen op zijn grijzend haar, had na het\nmiddagmaal een kort slaapje gedaan en zich uitgerekt, ging langzaam\nen zwaar ademhalend de trap op, verveelde zich met jonge vrouwen en\ndanste op de bals niet meer mede. In Petersburg gevoelde hij zich\nzoo opgewekt, alsof hij tien jaren jonger was geworden.\n\n"Oblomowschina, [13] marmottenleven, alles verdwijnt bij de goede\ndagen in Petersburg," zeide hij tot zich zelf.\n\nTusschen vorstin Betsy Twerskaja en Stipan Arkadiewitsch bestonden er\noude, zonderlinge betrekkingen. Oblonsky had haar altijd schertsend\nhet hof gemaakt en zeide haar schertsend de dubbelzinnigste dingen,\ndaar hij wist, dat dit haar best beviel. Toen hij haar den dag na zijn\ngesprek met Karenin bezocht, gevoelde hij zich zoo jong, dat hij in\nzijn hofmakerij en onzinnig gebabbel zonder het te willen reeds zoover\nwas gegaan, dat hij niet wist, hoe hij zich terug zou trekken, want\nzij beviel hem volstrekt niet en zelfs stond zij hem erg tegen. Maar\nhet gesprek had dien toon aangenomen, omdat hij haar zeer beviel,\nen hij was zeer blijde over de komst van vorstin Miagkaja, waardoor\naan het tete a tete een einde gemaakt werd.\n\n"Ah, is u dat?" zeide deze toen zij hem zag. "Hoe gaat het uw\narme zuster? U behoeft mij niet zoo aan te zien. Toen allen haar\nverguisden, allen die honderdmaal slechter zijn dan zij, vond ik,\ndat zij zeer goed had gehandeld. Ik kan het Wronsky niet vergeven,\ndat hij het mij niet heeft laten weten toen zij hier in Petersburg\nwaren. Ik zou haar bepaald hebben bezocht en zou overal met haar zijn\nrondgereden. Ik bid u, zeg haar, hoeveel ik van haar houd. Maar vertel\nmij ook iets van haar."\n\n"Haar positie is zeer pijnlijk...." begon Stipan Arkadiewitsch, die\nhaar woorden voor goede munt aannam, maar dadelijk viel de vorstin\nhaar gedachte vervolgend hem in de rede:\n\n"Zij heeft gedaan wat zoovelen doen, maar zij wilde niet bedriegen\nen heeft zeer goed gehandeld. Zij kon niets verstandigers doen dan\nuwen half gekken zwager--excuseer me--te verlaten. Allen zeggen,\ndat hij zulk een eminent man is, maar ik heb steeds gezegd, dat hij\nbekrompen en vervelend was. Nu echter, nu hij zich met gravin Lydia\nIwanowna en met dien Landau heeft ingelaten, zeggen allen, dat hij\nhalf waanzinnig is, en ofschoon het mij genoegen gedaan heeft te\nprotesteeren tegen hetgeen allen zeiden, kan ik nu toch toch niet\nanders dan met hen instemmen."\n\n"Maar verklaar mij eens een raadsel," zeide Stipan Arkadiewitsch:\n"Gisteren was ik bij hem om over mijn zuster te spreken en verlangde\neen beslissend antwoord. Dezen morgen ontving ik in plaats van een\nantwoord eene uitnoodiging van gravin Lydia Iwanowna voor heden avond."\n\n"Dat is duidelijk," antwoordde vorstin Miagkaja vroolijk: "Zij zullen\nLandau vragen, wat zij doen moeten."\n\n"Landau?" Wie is deze Landau?"\n\n"Wat? U kent Jules Landau den clairvoyant niet? Dat is ook een half\nwaanzinnige, maar van hem hangt het lot uwer zuster af. Dat komt van\nuw leven in de provincie, daar weet men van niets! Weet u, Landau\nwas in Parijs een winkelbediende en kwam eens bij een dokter. In\nde wachtkamer sliep hij in en begon in den slaap de zieken de\nmerkwaardigste voorschriften te geven. Kent u Juri Maledinsky, die\naltijd ziek is? Nu, diens vrouw hoorde van dezen Landau en bracht\nhem bij haar man. Hij genas hem werkelijk. Het komt mij wel voor,\ndat hij volstrekt niet hersteld is, want hij is nog even krachteloos\nals te voren, maar zij zelf gelooven aan hem en voerden hem met zich\nrond en brachten hem met zich hierheen naar Rusland. Hier werd hij\nnu door allen bestormd en een ieder kon hij genezen. Zoo heeft hij\nook gravin Lessabow genezen en zij heeft hem daarvoor in haar hart\nopgenomen, zoodat zij hem heeft geadopteerd."\n\n"Wat? Geadopteerd?"\n\n"Zooals ik zeg: _geadopteerd_. Hij is nu geen Landau meer, maar een\ngraaf Lessabow. Maar de zaak is nu deze: Ook gravin Lydia Iwanowna,\nvan wien ik veel houd, ofschoon het in haar hoofd niet richtig is,\nheeft zich nu geheel aan Landau vastgeklampt, en zonder hem neemt\nzij geen besluiten, noch in haar, noch in Karenins huis, en daarom\nligt het lot uwer zuster thans geheel in handen van dezen Landau,\nalias graaf Lessabow."\n\n\n\n\n\nXV.\n\n\nNa een goed diner en een ruim genot van cognac, die hij bij Bartujansky\ngedronken had, trad Stipan Arkadiewitsch slechts een weinig na den\nbepaalden tijd bij gravin Lydia Iwanowna binnen.\n\n"Wie is nog meer bij de gravin? De Franschman?" vroeg hij aan den\nportier.\n\n"Alexei Alexandrowitsch en graaf Lessabow," antwoordde deze op\nstuurschen toon.\n\n"Miagkaja heeft toch juist geraden," dacht Oblonsky, terwijl hij de\ntrap opklom. "Zonderling! Maar het was toch goed, wat nader met haar\nbevriend te worden, want zij heeft een grooten invloed. Als zij een\ngroot woord bij Promorsky voor mij doet, is alles in orde."\n\nBuiten het huis was het nog licht, maar in het kleine salon der gravin,\nwaar de rouleaux waren nedergelaten, brandden de lampen reeds.\n\nAan een ronde tafel onder een lamp zaten Alexei Alexandrowitsch en de\ngravin zacht met elkander te spreken. Aan de andere zijde der kamer\nstond een bleek, mager man, met glanzend schoone oogen, lang haar,\ndat tot op den kraag van zijn jas afhing, en spichtige beenen. Hij\nbeschouwde de portretten, die aan den wand hingen.\n\nNadat Oblonsky de huisvrouw en Karenin had gegroet, wendde hij zich\nonwillekeurig om naar dien zonderlingen persoon.\n\n"Monsieur Landau," zeide de gravin met een opvallend zachte stom en\nstelde beide heeren aan elkander voor.\n\nLandau zag haastig om en legde in Oblonsky\'s rechterhand een\nbewegelooze, vochtige, koude hand; toen trad hij dadelijk weer terug\nen ging in de beschouwing der portretten voort. De gravin en Alexei\nAlexandrowitsch zagen elkander beteekenisvol aan.\n\n"Het doet me genoegen u te zien, vooral vandaag," zeide de gravin,\nOblonsky een plaats naast Karenin aanwijzende. "Ik heb u hem als\nLandau voorgesteld," ging zij zacht met een blik op den Franschman\nen daarna op Karenin voort, "maar hij heet eigenlijk graaf Lessabow,\nzooals u wellicht weten zal. Maar hij houdt niet van dezen titel."\n\n"Ik heb er van gehoord," antwoordde Oblonsky. "Men zegt, dat hij\ngravin Lessabow geheel heeft genezen."\n\n"Zij was vandaag bij mij en, ach, zij is zoo te beklagen. Deze\nscheiding is voor haar verschrikkelijk. Het is zulk een slag voor\nhaar."\n\n"Hij vertrekt dus bepaald?" vroeg Alexei Alexandrowitsch.\n\n"Ja, hij keert naar Parijs terug. Hij heeft gisteren eene stem\ngehoord," antwoordde gravin Lydia met een blik op Oblonsky.\n\n"O, eene stem!" hernam Oblonsky, beseffende, dat hij in een gezelschap,\nwaar zulke vreemde omstandigheden voorkwamen, voorzichtig moest zijn.\n\nEr volgde een korte pauze, waarin de gravin zich met een fijn lachje\ntot Oblonsky wendde, alsof zij op het hoofdonderwerp van het gesprek\nwilde komen.\n\n"Ik ken u al lang, maar het doet mij genoegen u nader te leeren\nkennen. Les amis de nos amis sont nos amis. Maar om een vriend te zijn\nmoet men zich geheel in den zielstoestand des anderen verplaatsen,\nen ik vrees, dat u dat ten opzichte van Alexei Alexandrowitsch niet\ngeheel kunt doen. U zal begrepen waarvan ik spreek?" zeide zij en\nhief haar schoone, dweepende oogen tot hem op.\n\n"Eenigszins, gravin, geloof ik Alexei Alexandrowitsch\'s toestand te\nbegrijpen...." antwoordde Oblonsky, die niet volkomen begreep wat\nzij bedoelde en derhalve meende iets algemeens te moeten zeggen.\n\n"Met zijn uitwendige toestand heeft zich veranderd," zeide de gravin\nterechtwijzend, terwijl zij met een verliefden blik Karenin volgde,\ndie was opgestaan en naar Landau toetrad. "Zijn hart is veranderd,\ner is hem een nieuw hart gegeven en ik vrees, dat u zich niet genoeg\nin deze verandering heeft ingedacht."\n\n"Dat is te zeggen, in algemeene trekken kan ik mij deze verandering\nvoorstellen. Wij waren steeds met elkander bevriend en nu...." zeide\nOblonsky, terwijl hij met een teederen blik dien der gravin\nbeantwoordde en overlegde, met welken der beide ministers zij in nader\nbetrekking stond, om te weten bij wien hij haar verzoeken moest hem\naan te bevelen.\n\n"De verandering, die in hem heeft plaats gehad, heeft bij hem wel\nniet het gevoel van liefde voor den naaste kunnen verzwakken, maar\nintegendeel ze verhoogd en veredeld; maar ik vrees, dat u nog niet\nbegrijpt. Wil u geen thee?" vroeg zij met een blik op den bediende,\ndie de thee ronddiende.\n\n"Niet geheel, gravin. Zijn ongeluk...."\n\n"Ja, maar een ongeluk, dat voor hem tot het hoogste geluk geworden is,\ndoordat hij een nieuw hart heeft bekomen, dat van _Hem_ is vervuld,"\nzeide zij en zag Oblonsky zoetsappig aan.\n\n"Nu, geloof ik," dacht deze, "dat ik met mijn verzoek, om voor mij\nbij een van beiden een goed woord te doen, kan voor den dag komen."\n\n"O, zeker, gravin," antwoordde hij, "maar deze innerlijke veranderingen\nzijn van dien aard, dat geen mensch daar in kan dringen...."\n\n"Integendeel, men moet daarover spreken en elkander helpen."\n\n"Ja, zeker; maar er bestaat zulk een verschil van overtuiging en\nbovendien...." zeide hij met een zalvend lachje.\n\n"In zake der heilige waarheid kan er zulk een onderscheid niet\nbestaan."\n\n"U heeft gelijk, hoewel ... maar...." Stipan Arkadiewitsch zweeg\nverlegen. Hier deed zich een dilemma voor: hij moest rond-borstig\nzeggen, dat hij een vrijdenker was en dan zou zij niets voor hem doen,\nof hij moest haar wat voorhuichelen, dat hem even onaangenaam was.\n\n"Ik geloof, dat hij inslaapt," fluisterde Alexei Alexandrowitsch\ngeheimzinnig, terwijl hij weer bij de gravin kwam.\n\nStipan Arkadiewitsch keerde zich om. Landau zat bij het venster met\nden arm op de stoelleuning en het hoofd voorovergezonken. Toen hij\nde op hem gerichte blikken bemerkte, hief hij het hoofd op en zag\nhen aan, met een kinderlijk naief lachje.\n\n"Sla er geen acht op,\'" zeide de gravin en schoof Karenin een\nstoel toe. "Ik heb opgemerkt, dat de Moskouers, vooral de mannen,\nin godsdienstig opzicht zeer onverschillig zijn."\n\n"O neen, gravin," antwoordde Oblonsky; "ik geloof, dat de Moskouers\nden naam van het tegendeel hebben."\n\n"Maar gij zelf," merkte Karenin met een vermoeiden glimlach op,\n"gij schijnt mij tot de onverschilligen te behooren."\n\n"Is het mogelijk zoo te zijn!" riep de gravin uit.\n\n"Ik ben in deze dingen niet onverschillig, maar verkeer in afwachting,"\nzeide Oblonsky met zijn zachtste stem; "ik geloof, dat in dit opzicht\nmijn uur nog niet is gekomen."\n\nAlexei Alexandrowitsch en Lydia Iwanowna zagen elkander aan.\n\n"Wij kunnen niet weten, of het uur is gekomen of niet," zeide Karenin\ngestreng. "Niet daaraan mogen wij denken, of wij bereid zijn of niet;\nons heil komt niet door menschelijk overleg; het komt dikwijls ook\nniet over degenen, die er naar streven, maar ook over hen, die het\nniet gezocht hebben, zooals over Saulus."\n\n"Neen, ik geloof niet, dat nu reeds...." sprak Lydia Iwanowna, die\nde bewegingen van den Franschman gevolgd had. Landau was opgestaan\nen kwam bij hen.\n\n"Is \'t geoorloofd te hooren?" vroeg hij.\n\n"O ja, zeker! Ik wilde u slechts niet storen," antwoordde de gravin\nmet een teederen blik. "Ga bij ons zitten."\n\n"Men mag slechts zijn oogen niet opzettelijk sluiten om van het licht\nverstoken te blijven," ging Karenin voort.\n\n"Ach, als u de zaligheid kende, die wij smaken, terwijl wij Zijne\nbestendige tegenwoordigheid in onze harten gevoelen," zeide de gravin\nen lachte zalig.\n\n"Maar de mensch gevoelt zich dikwijls niet in staat zich tot deze\nhoogte te verheffen," antwoordde Oblonsky, die nog steeds met een\nlachje zijn onafhankelijkheid trachtte te verdedigen.\n\n"U wil zeggen, dat de zonden hem hierin verhinderen," zeide Lydia\nIwanowna; "maar dat is een dwaling. Voor den geloovige is er geen\nzonde; want van de zonde zijn wij verlost.... "Pardon!" viel zij\nzich zelf in de rede en zag een bediende aan, die met een briefje\nbinnen was gekomen en voor haar stond; zij las het briefje en gaf\nhet mondeling antwoord. "Zeg maar: morgen bij de grootvorstin," en\ntoen in haar gesprek voortgaande, zeide zij: "Voor de geloovigen is\ner geen zonde...."\n\n"Ja, maar het geloof zonder de werken is een dood geloof," merkte\nStipan Arkadiewitsch aan, die zich dit gezegde uit den catechismus\nmeende te herinneren en steeds glimlachte, hoewel hij gevoelde,\ndat het een onnoozel lachen was.\n\n"Zoo staat er in den brief van Jacobus," zeide Karenin, met een\nverwijtenden blik op de gravin, als wegens een zaak waarover te voren\nal gesproken was. "Hoeveel onheil heeft de valsche uitlegging dezer\nplaats reeds veroorzaakt. Niets verwijdert meer van het geloof dan\njuist zulk een uitlegging...."\n\n"Door zoogenaamde Gode welgevallige werken, door boete en vasten\nen dergelijke zijn ziel te redden," zeide de gravin, "dat is een\nbarbaarsche opvatting der monniken ... zooals het nergens in de schrift\nbedeeld is. En het is toch zooveel eenvoudiger en lichter," voegde zij\ner bij, terwijl zij Oblonsky met hetzelfde opwekkend lachje aanzag,\nwaarmede zij aan het hof de jonge dames, die door de nieuwe omgeving\nbeschroomd waren geworden, mettait a leur aise.\n\n"Wij zijn door Christus verlost, die voor ons geleden heeft, en slechts\ndoor het geloof worden wij gered," bevestigde Alexei Alexandrowitsch\nen bevestigde de uitspraak der gravin met zijn blik.\n\n"Vous comprenez l\'Anglais?" vroeg deze en, nadat zij een bevestigend\nantwoord had ontvangen, stond zij op en begon in het boekenkastje naar\neen boek te zoeken. "Ik zal u _Save and Happy_ of ook _Under the wing_\nvoorlezen," zeide zij en zag daarbij Karenin vragend aan. Toen zij\nhet boek gevonden had, zette zij zich neder en opende het. Hier is de\nweg aangewezen, waardoor men komt tot geloof en tot al dat geluk, dat\nde ziel bevredigt en dat meer is dan alle aardsch geluk. De geloovige\nkan niet ongelukkig zijn, want hij is niet alleen. "Ja," zeide zij en\nhield haar vinger op een plaats in het boek, terwijl zij zuchtte en\ndwepend voor zich uit zag: "Zoo werkt het ware geloof! U kent Marie\nSawin? Heeft u niet van haar ongeluk gehoord, dat zij haar eenig kind\nheeft verloren? Zij was volslagen wanhopig. En wat is geschied? Zij\nheeft dezen troost gevonden en kan nu God danken voor de ondergane\nbeproeving. Dat is het geluk, dat het geloof schenkt."\n\n"O ja, dat is veel...." zeide Oblonsky zeer tevreden, dat er gelezen\nzou worden; hij wenschte tijd te vinden om zich te bezinnen. "Maar,"\ndacht hij, "het is toch beter haar vandaag nog niets te verzoeken. Hoe\nkan ik het aanleggen om maar van hier te komen."\n\n"Het zal u wellicht vervelen?" vroeg de gravin tot Landau gewend. "U\nverstaat geen Engelsch, doch het is maar kort."\n\n"O, ik zal het wel verstaan," antwoordde Landau met hetzelfde lachje\nen sloot de oogen.\n\nAlexei Alexandrowitsch en Lydia Iwanowna zagen elkander veelbeteekenend\naan en de lectuur begon.\n\n\n\n\n\nXVI.\n\n\nStipan Arkadiewitsch was volkomen neergedrukt door deze geheel\nnieuwe en nimmer gehoorde redeneeringen. In het algemeen werkte het\nbonte Petersburger leven zeer opwekkend op hem, maar hij beminde en\nbegreep het slechts in de sferen, waartoe hij behoorde en die hem\nbekend waren; in deze hem vreemde sfeer daarentegen gevoelde hij\nzich beklemd, verlegen en begreep hij niets. Bij het aanhooren van\nde lectuur der gravin en, terwijl hij Landau\'s naieven of guitigen\nblik--hij wist niet welke de beteekenis was--op zich zag gevestigd,\nbegon hij spoedig een eigenaardige zwaarte in het hoofd te gevoelen.\n\nDe meest verschillende gedachten dwarrelden door zijn hersenen:\n"Marie Sawin verheugt zich er over, dat haar kind dood is.... Nu\nzou het aangenaam zijn eens te rooken ... om gered te worden behoeft\nmen slechts te gelooven; de monniken weten er niets van hoe men dat\naanvangt, maar gravin Lydia Iwanowna weet het.--Waarvan heb ik nu deze\nzwaarte in het hoofd? Van den cognac of omdat alles hier zoo zonderling\nis? Tot hiertoe, dunkt mij, heb ik mij goed gehouden, ik kan haar nu\nniet meer om iets verzoeken.... Men zegt, dat zij iemand dwingen om te\nbidden.... Als zij mij daartoe maar niet dwingen. Dat zou al te zot\nzijn.... Welk een onzin leest zij nu eigenlijk? Maar zij heeft een\ngoede uitspraak.... Landau--Lessabow.... Waarom is hij een Lessabow?"\n\nOblonsky gevoelde onophoudelijk, dat zijn kinnebakken zich wilden\nopenen om te geeuwen. Hij streek over zijn baard om zijn geeuwen\nte verbergen en trachtte zich te bedwingen. Maar onmiddelijk daarop\nbemerkte hij, dat hij al sliep en juist wilde beginnen te snorken. Hij\nkwam op hetzelfde oogenblik tot zich zelf, toen hij de stem der gravin\nhoorde zeggen: "Hij slaapt."\n\nStipan Arkadiewitsch verschrok en kwam tot bezinning. Hij zag zich\nbetrapt en gevoelde zich schuldig. Maar hij stelde zich dadelijk\ngerust toen hij bemerkte, dat de woorden "hij slaapt" niet hem, maar\nLandau hadden gegolden. De Franschman was even als Oblonsky ingeslapen,\nmaar deze slaap werd door zijn geloovige vrienden, vooral door gravin\nLydia met eerbied als iets verhevens beschouwd.\n\n"Mon ami," zeide zij fluisterend om den slapende niet te storen,\nterwijl zij behoedzaam de plooien van haar kleed opnam, tot\nKarenin--"mon ami, donnez lui la main. Vous voyez.... St!" fluisterde\nzij den juist weer binnenkomenden bediende toe: "er wordt niemand\nontvangen."\n\nDe Franschman sliep of deed alsof hij sliep en maakte, terwijl zijn\nhoofd tegen den stoel lag gezonken, met zijn afhangende hand zwakke\nbewegingen, alsof hij iets vangen wilde. Karenin stond op, trad\nnaderbij en legde zijn hand in die van den Franschman. Ook Oblonsky\nwas opgestaan en de oogen wijd openend om zich wakker te houden, zag\nhij nu den een dan den ander aan. Was dat alles werkelijkheid? Hij\ngevoelde, dat zijn hoofd meer en meer verward werd.\n\n"Que la personne qui est arrivee la derniere celle qui demande qu\'elle\nsorte--qu\'elle sorte!" sprak de Franschman met gesloten oogen.\n\n"Vous m\'excuserez, mals vous voyez.... Kom tegen tien uur terug,\nbeter nog morgen...."\n\n"Qu\'elle sorte!" herhaalde de Franschman ongeduldig.\n\n"C\'est moi--n\'est ce pas?" En toen Oblonsky een bevestigend antwoord\nontving, vergat hij, door het verlangen zich zoo spoedig mogelijk\nte verwijderen, geheel de aangelegenheid zijner zuster en datgene,\nwat hij de gravin had willen verzoeken, en ijlde op de teenen loopend\nde kamer en het huis uit als uit een verpest verblijf en de straat\nop, waar hij nog een poos met den koetsier der droschke praatte en\nschertste om zoo maar weer tot bezinning te komen.\n\nMaar eerst in den Franschen schouwburg, waar hij nog bij het laatste\nbedrijf binnenkwam, en bij een glas champagne gevoelde hij zich\nweder in de onontbeerlijke lucht terugverplaatst, maar volkomen wel\nte moede werd hij dezen geheelen avond niet.\n\nToen hij te huis was gekomen, vond hij een briefje van gravin\nBetsy. Zij schreef hem, dat zij zeer verlangde het gisteren met hem\nbegonnen gesprek ten einde te brengen en hem derhalve verzocht morgen\nby haar te komen. Toen hij dit las, nam zijn gezicht een onvergenoegde\nuitdrukking aan.\n\nHij was zeer slecht geluimd, wat hem anders zelden gebeurde, en\nkon in de eerste uren niet inslapen. Alles, waaraan hij dacht, was\nafschuwelijk, maar het afschuwelijkst en voor hem beschamendst was\nde herinnering aan den avond by gravin Iwanowna.\n\nDen volgenden dag ontving hij van Karenin een besliste weigering ten\nopzichte van de echtscheiding, en hij begreep, dat deze beslissing\nharen grond had in datgene, wat de Franschman gisteren in zijn\nwerkelijken of geveinsden slaap had gesproken.\n\n\n\n\n\nXVII.\n\n\nHitte en stof hadden voor Anna en Wronsky het oponthoud in Moskou,\nwaar de zon niet meer als in de lente scheen, maar als in den zomer\nbrandde, waar de boomen op de boulevards reeds bladeren hadden en met\nstof bedekt waren, onaangenaam doen worden; maar hoewel reeds lang\nbesloten weder naar Wasowijenskoije te verhuizen, bleven zij toch nog\nin Moskou voortwonen, want er werd in den laatsten tijd tusschen hen\ngeene overeenstemming gevonden.\n\nDe gespannen toestand, die hen scheidde, had volstrekt geen uitwendigen\ngrond, en alle pogingen om zich jegens elkander daarover te verklaren\nverergerden dien slechts. De grond daarvoor was van innerlijken aard,\nen wel bij haar gelegen in een vermeende waarneming van zijn verflauwde\nliefde en bij hem in het berouw, dat hij zich om harentwil in zulk\neen valsche positie had gebracht, dat zij hem, in plaats van ze te\nverlichten, nog verzwaarde.\n\nGeen van beiden sprak zich daarover genoegzaam uit, maar ieder\ngeloofde, dat de ander alleen in het ongelijk was, en beijverde zich\ndat den ander te bewijzen.\n\nNaar haar inzien waren al de gewoonten, inzichten en wenschen van\nzijn geheele wezen op vrouwenliefde gericht, en deze geheele liefde\nmoest haar alleen behooren. Maar nu was deze liefde verflauwd,\nderhalve moest hij een gedeelte daarvan op een andere vrouw hebben\novergedragen en daarom was zij ijverzuchtig. Zij was het echter\nniet op een bepaalde vrouw, maar slechts omdat zijn liefde verflauwd\nwas. Zonder een werkelijk voorwerp voor haar ijverzucht, zocht zij\nnaar zulk een, nu hier dan daar. Vandaag was zij ijverzuchtig op\nlichtzinnige vrouwen, die berucht waren en met wie hij uit hoofde\nvan betrekkingen uit vroeger dagen zoo licht in aanraking kon komen;\nmorgen op dames, die hij in gezelschappen ontmoeten kon; dan weder\nop zijn wensch, die zij zich verbeeldde te bestaan, om met haar te\nbreken en met een ander te trouwen. Vooral deze laatste ijverzucht\nkwelde haar het moest. Eenmaal, in een zwak oogenblik, had hij zich\nonvoorzichtig uitgelaten, dat zijn moeder hem zoo weinig kende, dat\nzij nog steeds plannen smeedde om hem met prinses Sorokin te doen\ntrouwen. Terwijl zij nu alles door haar gedachten liet gaan, wat zij\nvoor hem had opgeofferd, gevoelde zij steeds meer zijn onrecht en\nzijn harteloosheid. Van al het smartelijke, dat zij in haar toestand\nondervond, gaf zij hem de schuld. Dezen kwellenden toestand van hopen\nen vreezen in zwevende pijn, Karenins aarzeling en besluiteloosheid,\nhaar eenzame verlatenheid--alles schoof zij op zijn rekening. Als\nhij haar beminde, zou hij al lang de bezwaren van haar toestand\nbegrepen en haar daarvan verlost hebben. Ook daarvan, dat zij zich\nnog altijd te Moskou en niet op het land bevonden, droeg hij alleen\nde schuld. Hoe zij het ook wenschen mocht, hij wilde zich niet op\nhet land begraven; conversatie was voor hem behoefte on daardoor\nhad hij haar in dezen ondragelijken toestand gebracht, waarvan hij\nde bezwaren niet begreep. En eindelijk was het ook nog zijn schuld,\ndat zij zonder haar zoon moest leven.\n\nEn nu hield hij op haar te beminnen, nu zij alles had verloren! Zelfs\nde steeds zeldzamer wordende oogenblikken van teedere liefde\ntusschen hen stelden haar niet gerust; zij zag daarin slechts nog\neene uitdrukking zijner kalmte en zekerheid, die vroeger niet had\nbestaan en die haar nu vertoornde.\n\nWronsky van zijn zijde kon volstrekt niet begrijpen, waarom zij haar\nreeds zoo drukkend leven nog meer vergiftigde, waarom zij hem, die\ntoch voor haar al zooveel had opgeofferd, bestraffen en kwellen wilde,\ndaar hij toch nu evenals vroeger voortging haar in gedachten en daden\ngetrouw te blijven. Hij kon zich zelf en haar de fout niet vergeven,\ndat zij zich buiten den echt verbonden hadden. Eerst nu begreep hij\nden geheelen omvang van zulk een valschen stap. In werkelijkheid was\nzij in zijn macht, maar haar zwakheid en hulpeloosheid gaven haar een\nbuitengewone macht over hem; doch deze macht werd haar verleend door\nzijn eerlijkheid en teergevoeligheid. Maar deze macht misbruikte\nzij. "Ik ben slechts uw minnares, ge kunt mij verlaten," had zij\nzelfs tot hem gezegd; en alsof zij hem opzettelijk in verzoeking\nwilde brengen, daagde zij hem uit tot den strijd. Toegeven kon hij\nhaar niet in eene aangelegenheid, die zijn geheele leven betrof. Ook\nwas het niet te begrijpen _wat_ zij eigenlijk verlangde. Nu was het\niets onmogelijks, een afzien van alles wat hem belang inboezemde,\nwaardoor hij zich belachelijk zou maken, dan zijn onafgebroken\nverliefde nabijheid, zoodat hem dit, omdat het geeischt werd, bepaald\ntegenstond. Hoewel hij moest erkennen, dat zij in haar toestand\nuiterst beklagenswaardig was en dat men jegens haar zoo toegefelijk\nmogelijk zijn moest, vergat hij dit voornemen toch licht zoodra zij\nweder met elkander in betrekking kwamen. Haar onbillijkheid en haar\nlevendig besef, dat zij aan zijn willekeur was overgegeven, verdroot\nhem; zij noodzaakte hem tot verdediging en afwering en dan, door haar\nongerijmde, beleedigende uitvallen getergd, wond hij zich op en zeide\nhaar dingen, die beter waren niet gezegd te zijn. Buitendien was het\nnu steeds haar wensch zijn physisch welgevallen op te wekken, en dit\nkoketteeren met hem, deze bemoeiingen om door houding en kleeding\nindruk op hem te maken verkoelden hem, stieten hem meer van haar af\ndan dat ze hem aantrokken.\n\nHet was in het schemeruur. Anna was alleen en verwachtte zijn\nterugkomst van een diner met ongehuwde heeren; zij ging in zijn\nkabinet, waar men het gedruis der straten het minste hoorde, op\nen neder en dacht over de bizonderheden van den pas voorgevallen\nstrijd. Zij ging terug tot de aanleiding en kon het lang niet\ngelooven, dat een twist had kunnen ontstaan uit een onschuldig voor\nbeiden onverschillig gesprek. En toch was het zoo geweest. Hij had\nzich over de gymnasien voor meisjes vroolijk gemaakt en ze voor\novertollig verklaard, zij daarentegen had ze verdedigd. Hij had\nbovendien verachtelijk over de beschaving der vrouwen gesproken en\nde meening geuit, dat Hanna, de door Anna geprotegeerde Engelsche,\nvolstrekt niets van de physica behoefde te weten.\n\nDat had Anna verdroten; zij had daarin eene minachtende opmerking over\nhaar doen en streven gezien en zij antwoordde hem met een gezegde,\ndat de haar veroorzaakte smart weer moest vergelden.\n\n"Ik verwacht volstrekt van u niet meer, dat gij aan mijn gevoelen\ndenkt als iemand, die mij lief heeft," had zij gezegd.\n\nEn hij was rood geworden van ergernis en had iets onaangenaams\ngeantwoord. Haar antwoord had zij vergeten, maar hij had haar daarop,\nmet het blijkbaar oogmerk haar te kwetsen, gezegd:\n\n"Voor mij is inderdaad uwe voorliefde voor dit jonge meisje weinig\ninteressant en wel daarom, dat ze onnatuurlijk is."\n\nDeze wreedheid, waarmede hij de wereld verstoorde, die zij zich gebouwd\nhad om haar moeielijk leven te kunnen dragen, deze onbillijkheid,\nwaarmede hij haar van onoprechtheid en onnatuurlijkheid beschuldigde,\nhad haar opgewonden.\n\n"Het doet mij leed, dat slechts het ruwe en materieele u begrijpelijk\nen natuurlijk voorkomt," had zij geantwoord en was toen de kamer\nuitgegaan.\n\nToen hij nu daarop gisteravond weder bij haar was gekomen, hadden zij\nden gevoerden twist niet aangeroerd, maar beiden hadden het gevoel\ngehad, dat hij wel geeindigd, maar niet spoorloos voorbijgegaan was.\n\nHeden was hij den geheelen dag nog niet te huis gekomen en zij gevoelde\nzich zoo verlaten en de verwijdering tusschen hen drukte haar zoo\nzwaar, dat zij bereid was alles te vergeven en te vergeten, zich met\nhem te verzoenen, zich zelf aan te klagen en hem te verontschuldigen.\n\n"Ik zelf heb schuld. Ik was opgewonden, onverstandig, ijverzuchtig. Wij\nzullen ons met elkander verzoenen en naar het land vertrekken. Daar\nzal ik weer kalm en rustig zijn," zeide zij tot zich zelf.\n\n"Dat is onnatuurlijk," klonk haar plotseling weer het woord van\ngisteren in de ooren; maar de woorden beleedigden haar minder, dan\nveel meer zijn oogmerk om haar te kwetsen. "Ik weet, wat hij daarmede\nzeggen wilde: Het is onnatuurlijk, als men een eigen dochter heeft,\neen vreemde lief te hebben. Alsof hij de liefde der moeder voor de\nkinderen begrijpt! Mijn liefde voor Serescha, die ik om zijnentwil\nheb opgeofferd! Maar dit opzet om mij leed te doen! Neen, hij bemint\neene andere, anders is het niet verklaarbaar!"\n\nEn zij bemerkte, dat zij zich, terwijl zij zich wilde geruststellen,\nin denzelfden kring rondbewoog en nu weer op het punt stond tot haar\neersten toorn terug te keeren; toen verschrikte zij van zich zelf.\n\n"Is het dan niet mogelijk? Kan ik het werkelijk niet over mij\nverkrijgen?" En zij begon weer van voren af aan.\n\n"Het is waar, hij is eerlijk en bemint mij. Ook ik bemin hem en in\nde naaste dagen zal de scheiding komen. Wat wil ik dan meer? Ik moet\nkalmte, vertrouwen hebben, ik moet mij zoover overwinnen. Ja, als hij\nnu komt, wil ik hem zeggen, dat ik ongelijk heb, al heb ik ook gelijk,\nen dan willen we afreizen."\n\nToen, om niet verder te tobben en niet andermaal opgewonden te worden,\nschelde zij en beval de koffers te brengen, die zij pakken en mede\nnaar het land nemen wilde.\n\nTen tien ure kwam Wronsky.\n\n\n\n\n\nXVIII.\n\n\n"Nu heb je u geamuseerd?" vroeg zij, terwijl zij hem met vriendelijke\nen schuldbewuste houding te gemoet ging.\n\n"Als gewoonlijk," antwoordde hij, bij den eersten blik bespeurend,\ndat zij goed geluimd was.\n\nHij was reeds aan zulk een afwisseling harer gemoedsstemming gewoon,\nmaar verheugde zich er heden des te meer over, daar hij zelf goed\ngestemd was.\n\n"Wat zie ik? Dat is best!" zeide hij en wees op de koffers in de\nvoorkamer.\n\n"Ja, wij moeten weg. Ik was gaan wandelen en nu kwam het mij voor,\ndat het aangenaam zou wezen weder buiten te zijn. Er is toch niets,\ndat je hier terughoudt?"\n\n"Ik heb geen anderen wensch. Ik kom dadelijk terug en dan zullen\nwij het bespreken. Ik wil mij slechts omkleeden. Laat intusschen de\nthee brengen."\n\nHij ging in zijn kabinet.\n\nEr lag iets opvallends in zijn "dat is best," iets alsof hij tot een\nkind sprak, dat zijn caprices liet varen; de tegenstelling tusschen\nhaar verzoenlijken en zijn zelfbewusten toon was beleedigend, zoodat\neen oogenblik de begeerte bij haar opkwam zich tot den strijd voor te\nbereiden, maar zij beheerschte zich en volhardde in haar vriendelijke\nhouding.\n\nToen hij terugkwam, vertelde zij hem, hoe zij den dag had doorgebracht\nen besprak met hem haar reisplannen.\n\n"Weet je, het is als een inspiratie in mij opgekomen, waarom\nzouden wij op eene scheiding wachten? Dat is op het land toch ook\nonverschillig. Ik kan niet langer wachten. Ik wil niets hopen, niets\nmeer van scheiding hooren. Ik ben het met mij zelf eens geworden,\ndat dat op mijn leven volstrekt geen invloed zal hebben. Ben je dat\nook met mij eens?"\n\n"O ja," antwoordde hij en zag eenigszins ongerust in haar opgewonden\ngelaat.\n\n"Wat heb je daar gedaan? Wie waren er?" vroeg zij een poos daarna.\n\nWronsky noemde de gasten op. Het diner was uitstekend geweest, ook de\nwedren en al het overige; slechts kon men in Moskou niet buiten iets\nbespottelijks. Zoo was, onder andere, ook een dame opgetreden, de\nzwemonderwijzeres der koningin van Zweden, en had haar kunst getoond.\n\n"Wat? Zij heeft je wat voorgezwommen?" vroeg Anna ontevredend wordend.\n\n"Ja, in een rood zwempak. Maar zij was oud en leelijk. Derhalve\nwanneer zullen wLj vertrekken?"\n\n"Welk een zotte inval! Zwom zij dan zoo bizonder?" vroeg Anna, zonder\nhem te antwoorden.\n\n"Volstrekt niet bizonder. Ik zeg immers ook, dat zij afschuwelijk\nwas. Dus, wanneer dunkt je, dat we moeten afreizen?"\n\nAnna schudde het hoofd, alsof zij eene onaangename gedachte verdrijven\nwilde.\n\n"Afreizen? Waarheen? O ja! Hoe eer hoe beter. Morgen zullen we wel niet\ngereed zijn. Maar overmorgen." "Ja.... Neen! Wacht eens. Overmorgen\nis het Maandag; dan moet ik bij mama zijn," zeide Wronsky en werd\nverlegen; want nauwelijks had hij zijn moeder genoemd, of hij zag\nhaar opmerkzamen, argwanenden blik op zich gevestigd. Haar gelaat\nontgloeide en zij naderde hem. Het was nu niet meer de Zweedsche\nzwemonderwijzeres, die voor Anna\'s oogen opdaagde, maar prinses\nSorokina, die met gravin Wronsky een villa in de nabijheid van Moskou\nbewoonde.\n\n"Kun je er morgen niet heengaan?" vroeg zij.\n\n"Neen; de zaak, waarvoor ik er heen moet--haar volmacht en het\ngeld--kan ik morgen nog niet bekomen," antwoordde hij.\n\n"Als het zoo is, dan vertrekken wij in het geheel niet."\n\n"Waarom niet?"\n\n"Later vertrek ik niet. Maandag of nooit!"\n\n"Waarom dan?" vroeg Wronsky verwonderd; "dat heeft immers geen zin\nof reden."\n\n"Voor u heeft het geen zin of reden omdat ik je niets aanga, want\nje _wilt_ mij niet begrijpen. Het eenige, wat mij hier nog bond, was\nhet belang van Hanna--maar dat heb je onnatuurlijk genoemd. Je hebt\nimmers gezegd, dat ik mijn dochtertje niet liefheb en mij aanstelde,\nalsof ik van de Engelsche veel hield en dat dit onnatuurlijk was. Ik\nzou wel willen weten, welk leven hier voor mij natuurlijk zijn kon?"\n\nEen kort oogenblik kwam zij tot bezinning en verschrikte, dat zij\nhaar voornemen zoo ontrouw was geworden. Maar hoewel zij wist, dat\nzij zich te gronde richtte, kon zij zich niet onthouden hem te toonen,\ndat hij ongelijk had en dat zij zich niet aan hem wilde onderwerpen.\n\n"Dat heb ik nimmer gezegd. Ik heb slechts gezegd, dat ik van deze\nuwe plotselinge genegenheid geen begrip had."\n\n"Waarom wil jij, die toch zoo met je openhartigheid praalt, de waarheid\nniet zeggen?"\n\n"Ik heb geen onwaarheid gesproken en het doet me zeer leed, dat je\nmij niet acht," zeide hij zacht en bedwong den opkomenden toorn.\n\n"Met achting wil men de ledige plaats aanvullen, waar liefde zijn\nmoest. En als je mij niet meer bemint, was het beter en eerlijker,\ndat je het mij zeidet."\n\n"Neen, dat is onuitstaanbaar!" riep Wronsky uit en sprong van zijn\nstoel op. Hij ging voor haar staan en zeide langzaam, maar met een\nuitdrukking alsof hij nog veel te zeggen had: "Waarom, waarom stel\nje zoo mijn geduld op de proef? Alles heeft zijn grenzen."\n\n"Wat wil je daarmede zeggen?" riep zij uit en zag met schrik in\nzijn gelaat de uitdrukking van haat, die vooral in zijn dreigende,\ntoornige oogen vlamde.\n\n"Ik wil daarmede zeggen," begon hij, maar weerhield nog zijn\nwoorden. "Ik moet u vragen: wat wilt ge van mij?"\n\n"Wat kan ik willen? Je denkt, dat ik slechts den eenen wensch koester,\ndat ge mij niet zult verlaten," zeide zij, terwijl zij alles wel\nbegreep, wat hij niet had uitgesproken. "Maar dat staat in de tweede\nrij. Ik wil liefde en die is niet aanwezig. Derhalve is alles ten\neinde!"\n\nZij ging naar de deur.\n\n"Wacht! Wacht!" zeide Wronsky. Zijn wenkbrauwen waren donker\nsamengetrokken, als te voren, maar hij nam haar bij de hand. "Waar is\nhet eigenlijk om te doen? Ik heb gezegd, dat wij ons vertrek moeten\nverschuiven tot den derden dag, en jij hebt daarop geantwoord, dat\nik een leugenaar en oneerlijk man ben."\n\n"Ja, en ik herhaal, dat een man, die mij voor de voeten werpt, dat\nhij alles voor mij heeft opgeofferd," zeide zij, herinnerende aan\nden twist van den vorigen dag, "dat zulk een man nog erger is dan\noneerlijk: hij is een man zonder hart."\n\n"Neen, het geduld heeft zijn grenzen!" riep hij uit en liet haar\nhand los.\n\n"Het is duidelijk, hij haat mij," dacht zij en ging, zonder om te zien,\nzwijgend de kamer uit.\n\n"Hij bemint eene andere vrouw, dat is duidelijk," sprak zij bij zich\nzelf in haar boudoir. "Ik wil liefde, maar deze is er niet. Derhalve\nis alles uit--en ik moet er een einde aan maken. Maar hoe?" vroeg\nzij zich af en zette zich in den stoel voor den spiegel neder.\n\nZij ging in haar gedachten na, waarheen zij zich nu zou begeven,\nof naar de tante, bij wie zij was opgevoed, of naar Dolly of naar\nhet buitenland; zij vroeg zich, wat hij nu deed, waar hij was en of\ndeze oneenigheid beslissend, of een verzoening nog mogelijk zou zijn,\nwat nu haar vroegere Petersburger kennissen van haar zeggen zouden,\nwat Alexei Alexandrowitsch er van zou denken. Deze en andere gedachten\nvlogen haar door het hoofd; maar zij stond er niet bij stil. In het\ndiepst harer ziel lag eene andere, nevelachtige gedachte, die haar\nalleen belang inboezemde. Met de gedachte aan Karenin verbond zich bij\nhaar de herinnering aan den tijd van haar laatste bevalling, toen het\ngevoel: "ach, waarom ben ik niet gestorven?" haar niet verliet. Dit\ngevoel en die vraag van destijds herinnerde zij zich. Dat lag in haar\nziel, dat was een gedachte, die alleen alles oploste--ja! sterven!...\n\n"De schimp en de schande van Alexei en Serescha en mijn eigen\nontzettende smaad--alles wordt door den dood uitgedelgd. Ja,\nsterven! En hij zal berouw hebben, hij zal mij betreuren en beminnen\nen lijden om mijnentwil...."\n\nMet een bestendig lachje van medelijden met zich zelf zat zij daar\nin haar stoel en trok de ringen van de linkerhand om ze er weer aan\nte steken, terwijl zij zich levendig zijn gewaarwordingen na haar\ndood voorstelde.\n\nDaar naderden schreden, _zijne_ schreden. Alsof zij met haar ringen\nbezig was, wendde zij zich niet naar hem om.\n\nHij trad op haar toe, greep haar hand en sprak zacht:\n\n"Anna, laat ons dan overmorgen vertrekken, als je wilt. Ik ben tot\nalles bereid."\n\nZij zweeg.\n\n"Nu?" vroeg hij.\n\n"Je weet zelf...." zeide zij, doch in hetzelfde oogenblik was zij niet\nmeer in staat zich in te houden, maar brak in tranen uit. "Verlaat mij,\nverlaat mij!" sprak zij tusschen haar snikken. "Ik vertrek morgen\n... ik wil nog meer doen ... wat ben ik? Eene zedelooze vrouw! Een\nsteen om den hals! Ik wil je niet kwellen, ik wil het niet! Ik wil\nje vrij maken! Je bemint mij niet, je bemint eene andere!"\n\nWronsky bezwoer haar kalm te worden en verzekerde plechtig, dat er\nook niet een schaduw van grond voor haar ijverzucht bestond, dat hij\nnimmer had opgehouden en nimmer zou ophouden haar te beminnen en dat\nhij haar nu meer dan ooit beminde. "Anna, waarom je zelf en mij zoo\nte kwellen?" zeide hij en kuste haar handen.\n\nZijn gelaat drukte innige liefde uit en zij meende het geluid der\ntranen in zijn stem te hooren en het vocht daarvan op haar hand\nte voelen--en plotseling ging Anna\'s wanhopige ijverzucht in de\nhartstochtelijkste teederheid over. Zij omarmde hem en bedekte zijn\nhals, hoofd en handen met kussen.\n\n\n\n\n\nXIX.\n\n\nIn het gevoel eener volkomen verzoening ging Anna den volgenden\nmorgen dadelijk de voorbereidselen voor de afreis maken. Hoewel nog\nniet besloten, of zij Maandag of Dinsdag zou vertrekken--want de een\nwilde nu den ander toegeven,--maakte zij zich toch geheel voor de\nreis gereed.\n\nZij stond in haar kamer, over een open koffer gebogen, toen hij,\nreeds geheel gekleed, vroeger dan gewoonlijk bij haar binnentrad.\n\n"Ik rijd terstond weg naar mama. Het geld kan zij nog met Egarow wel\nnazenden, en morgen ben ik gereed," zeide hij.\n\nHoe goed geluimd zij ook was, de tocht naar het landhuis zijner moeder\nwas haar onaangenaam.\n\n"Neen, ik zelf zal dan niet gereed zijn," antwoordde zij en dacht\nte gelijk: "Dus was het hem toch wel mogelijk het zoo te schikken\nals ik wenschte.--Neen, schik het zooals je wilt. Ga in de eetkamer,\nik volg je dadelijk. Ik wil hier nog maar in een paar minuten eenige\nnuttelooze dingen terugleggen." En zij legde nog meer op den berg\nvan lappen en kleedingstoffen, die Annuschka reeds op de armen had.\n\nWronsky gebruikte juist zijn beefsteak, toen zij bij hem in de\nkamer kwam.\n\n"Je kunt niet denken hoe mij deze kamers tegenstaan," zeide zij\nen zette zich naast hem om een kop koffie te drinken. "Niets is\nafschuwelijker dan deze chambres garnies. Zij hebben geen uitdrukking\nen geen ziel. Deze pendules, deze gordijnen en tapijten--drukken\niemand als de nachtmerrie. Ik denk aan Wosdwijenskoje als aan het\nbeloofde land. Zendt je de paarden nog niet weg?"\n\n"Neen, zij zullen nakomen. Wil je uitrijden?"\n\n"Ik wilde naar Wilson en haar eenige japonnen brengen. Dus bepaald\nmorgen?" zeide zij met opgeruimde stem; maar plotseling veranderde\nhaar gelaat.\n\nWronsky\'s kamerdienaar was binnengekomen en zocht de kwitantie van\neen telegram uit Petersburg. Het was niets ongewoons, dat Wronsky een\ntelegram ontving, maar alsof hij voor haar iets verbergen wilde, zeide\nhij, dat de kwitantie in zijn kabinet lag en wendde zich snel tot haar:\n\n"Ja, morgen ben ik bepaald met alles gereed."\n\n"Van wie is dat telegram?" vroeg zij.\n\n"Van Stiwa. Ik wilde het je niet laten zien."\n\n"Waarom niet? Welk geheim kan Stiwa hebben?"\n\nWronsky riep den knecht terug en beval hem het telegram te brengen.\n\n"Ik wilde het je niet laten zien. Stiwa heeft altijd een hartstocht\nom te telegrafeeren. Wat geeft dat als er toch niets beslist is?"\n\n"Wegens de scheiding?"\n\n"Ja, maar hij wil nog nader schrijven. Tot hiertoe is hij niet\ngeslaagd. Hij belooft in den brief een beslissend antwoord. Je kunt\nhet zelf lezen."\n\nAnna nam met sidderende hand het telegram en las wat Oblonsky geseind\nhad. Aan het slot stond: "Er is weinig hoop. Zal het mogelijke en\nonmogelijke beproeven."\n\n"Ik heb je gisteren gezegd, dat scheiding of geen scheiding mij\ngeheel onverschillig zijn," zeide zij blozend. "Het was niet noodig\nhet voor mij geheim te houden." En zij dacht: "Evengoed kan hij ook\nzijn correspondentie met andere vrouwen voor mij geheim houden."\n\n"Jawschin wilde heden voormiddag met Woitow komen," zeide Wronsky. "Ik\ngeloof, dat hij Peszow alles heeft afgewonnen en nog meer dan hij\nbetalen kan; bijna zestigduizend roebel." "Neen," zeide zij, vertoornd,\nomdat hij met deze wending van het gesprek blijkbaar te kennen gaf,\ndat zij opgewonden was. "Waarom denk je, dat dit telegram mij dermate\nzou interesseeren, dat het voor mij geheim moest worden gehouden? Ik\nheb toch gezegd, dat ik daaraan volstrekt niet meer denken wil, en\nwensch ook, dat gij u daarvoor even weinig zult interesseeren als ik."\n\n"Ik interesseer mij daarvoor, omdat ik een zuiveren, klaren toestand\nwensch."\n\n"Die is niet gelegen in den uiterlijken vorm, maar in de liefde,"\nantwoordde zij, minder door zijn woorden dan door den toon van koele\nbezonnenheid, waarop hij sprak, bij toeneming opgewonden. "Waarom is\ndat je wensch?"\n\n"Mijn hemel! Al weder deze liefde!" dacht hij en fronste het voorhoofd.\n\n"Je weet waarom. Voor u en voor de kinderen, die wij hebben kunnen,"\nzeide hij.\n\n"Wij zullen geene kinderen hebben."\n\n"Dat zou jammer zijn!"\n\n"Derhalve voor de kinderen is het noodig! Aan mij denk je niet." Zij\nhad vergeten of niet gehoord, dat hij gezegd had: "voor u en de\nkinderen."\n\nDe vraag, of zij kinderen hebben zouden, was reeds lang een teeder\npunt tusschen hen. Zijn wensch om kinderen te hebben verklaarde zij\ndaarmede, dat hij haar schoonheid voor niets rekende.\n\n"Ach, ik heb ook gezegd: voor u; het meeste voor u!" hernam hij met\neen verdrietig gelaat, "daar ik overtuigd ben, dat je opgewondenheid\nmeest veroorzaakt wordt door de onzekerheid van je toestand."\n\n"Ja, nu veinst hij niet meer en zijn koele onverschilligheid komt te\nvoorschijn," dacht zij; zij had op zijn woorden geen acht gegeven en\nzag nu in zijn oogen den koelen rechter, die haar onderzoekend aanzag.\n\n"Dat is de oorzaak niet," zeide zij, "en ik begrijp volstrekt niet,\nhoe je de oorzaak van mijn vermeende opgewondenheid kunt zien in de\nomstandigheid, dat ik geheel in je macht ben. Wat is er dan in mijn\ntoestand onklaar en onzeker? Integendeel...."\n\n"Ik betreur het, dat je mij niet wilt begrijpen," viel hij haar in\nde rede, met den wensch zijn gedachten haar volkomen duidelijk te\nmaken. "Die onzekerheid bestaat juist daarin, dat je mij als vrij,\nals niet gebonden beschouwt...."\n\n"Daaromtrent kun je volkomen gerust zijn," antwoordde zij en begon,\nterwijl zij zich van hem afwendde, haar koffie te drinken. Zij\nbracht het kopje aan den mond en nadat zij een teug had genomen,\nzag zij Wronsky aan en bemerkte duidelijk, dat haar houding van\nonverschilligheid hem verdroot. Zij zette het kopje weer neder.\n\n"Het is mij onverschillig, hoe je moeder over mij denkt en welke\nhuwelijksplannen zij voor je smeedt."\n\n"Daarvan spreken wij nu niet."\n\n"Ja wel! En geloof mij, elke vrouw zonder hart, zij mag oud of\njong zijn, zij mag je moeder of een andere zijn, is mij volmaakt\nonverschillig."\n\n"Anna, ik bid je mijn moeder te respecteeren."\n\n"Eene vrouw, wier hart niet kan gevoelen, waarin het geluk en de eer\nvan haar zoon zijn gelegen, zulk eene vrouw heeft geen hart."\n\n"Ik herhaal mijn verzoek om van mijn moeder, die ik vereer, niet zoo\nverachtelijk te spreken," zeide hij, terwijl hij de stem verhief en\nhaar ernstig aanzag.\n\nZij antwoordde niet, maar mat hem met de oogen. Zij herinnerde zich\ntot in kleinigheden het verzoeningstooneel van den vorigen dag en\nzijn hartstochtelijke teederheid.\n\n"Dezelfde liefkozingen heeft hij ook aan andere vrouwen verspild\nof hij wil en zal het doen!" dacht zij en, terwijl zij hem met een\ntoornigen blik aanzag, voegde zij er luid bij:\n\n"Je houdt volstrekt niet van je moeder, dat is niets dan een phrase\nen nog eens een phrase!"\n\n"Als het zoo gesteld is, moet men...."\n\n"... Een besluit nemen, en ik ben besloten," antwoordde zij en\nwilde gaan. Maar op hetzelfde oogenblik werd de deur geopend en trad\nJawschin binnen.\n\nAnna beantwoordde zijn groet en bleef in de kamer. Zij onderdrukte\ndadelijk den opgekomen storm in haar binnenste, nam weer plaats en\ntrad met haar gast in gesprek.\n\n"Hoe staat het met de schuld? Zou ze u betaald worden?" vroeg zij.\n\n"Alles zal ik wel niet bekomen," antwoordde hij. "Woensdag vertrek\nik. Wanneer reist u af?"\n\n"Ik denk overmorgen," antwoordde Wronsky.\n\n"Je hebt dat al zoo lang voorgenomen, dat ik denk, dat je ook ditmaal\nniet wegkomt."\n\n"Daarvan ben ik zelfs overtuigd," zeide Anna en zag daarbij Wronsky\nmet een blik in de oogen, die beteekende: vat dit kalm gesprek niet\nop als een bewijs van de mogelijkheid eener verzoening.\n\n"Heeft u geen medelijden met den ongelukkigen schuldenaar?" wendde\nzij zich tot Jawschin.\n\n"Ik heb dit mij zelf nooit gevraagd, Anna Arkadiewna. Mijn geheel\nvermogen draag ik hier" en hij wees op zijn borst. "Heden ben ik\neen rijk man, maar ga ik in de club, dan kom ik van avond misschien\nals een bedelaar terug. Hij, die zich met mij aan de speeltafel zet,\ndoet ook zijn uiterste best om mij het vel over de ooren te halen. Zoo\nkampen wij met elkander en juist daarin bestaat het genoegen."\n\n"Maar als u getrouwd was," zeide Anna, "hoe zou uw vrouw dan te\nmoede zijn?"\n\nJawschin lachte.\n\n"Om die reden ben ik ook ongetrouwd en zal het ook blijven."\n\n"En Helsingfors?" zeide Wronsky lachend en zag daarbij Anna aan, die\nook lachte. Hun blikken ontmoetten elkander, maar Anna\'s gelaat nam\ndadelijk een koele, terughoudende uitdrukking aan, alsof zij zeggen\nwilde: "Niet vergeten! Tusschen ons blijft het onveranderd."\n\n"Was u werkelijk eenmaal verliefd?" vroeg zij Jawschin.\n\n"O, mijn God, hoe dikwijls! Maar begrijp mij wel: Altijd zoo, dat ik\ner de speeltafel niet om verzuimde."\n\n"Maar hoe was het met die, daar te ...?" Zij wilde vragen: "te\nHelsingfors," maar zij wilde dit woord niet herhalen, omdat Wronsky\nhet reeds had uitgesproken.\n\nOp dit oogenblik trad Woitow binnen, die Wronsky\'s hengst wilde\nkoopen. Anna stond op en verliet met onverschillig voorkomen de kamer.\n\nVoor Wronsky wegreed, zocht hij Anna nog eenmaal op. Toen zij zijn\nschreden hoorde, nam zij een boek en deed alsof ze las.\n\n"Wat wensch je?" vroeg zij in het Fransch.\n\n"Ik zoek naar Gambetta\'s stamlijst; ik heb hem verkocht," antwoordde\nhij op een toon, die meer dan woorden duidelijk uitdrukte: "Tot eene\nuitlegging heb ik geen tijd, ook zou het tot niets leiden."\n\n"Ik heb niets tegen haar misdaan," dacht hij. "Wil zij zichzelf\nstraffen, tant pis pour elle."\n\nToen hij reeds wilde heengaan, scheen het hem alsof zij iets gezegd\nhad en een plotseling medelijden met haar doordrong zijn hart.\n\n"Was is het Anna?" vroeg hij.\n\n"Ik? Niets!"\n\n"Tant pis!" dacht hij weder en werd plotseling weer koel, keerde zich\nom en verliet de kamer. Toen hij in deur gekomen nog een blik in de\nkamer wierp, zag hij in den spiegel haar bleek gelaat en hoe haar\nlippen beefden. Hij had behoefte haar een vriendelijk woord te zeggen,\nmaar het was te laat, hij bevond zich al buiten de deur voor hij een\naanknoopingspunt had kunnen vinden.\n\nHij bracht den geheelen dag buitenshuis door en toen hij laat in den\navond terugkeerde, zeide het dienstmeisje hem, dat haar meesteres\nhoofdpijn had en hem liet verzoeken niet bij haar te komen.\n\n\n\n\n\nXX.\n\n\nNog nimmer was er een dag verloopen zonder dat zij een te voren\ngevoerden twist hadden bijgelegd. Heden was dit voor de eerste maal\nniet geschied. Het was de openbare erkentenis eener sterker geworden\nverkoeling hunner gevoelens voor elkander.\n\nHoe kon hij haar bij de binnenkomst, toen hij naar het attest\nvan het paard zocht, zoo aanzien, haar, wier hart bijna van\nvertwijfeling brak? En met een onverschillig, kalm gelaat kon hij\nhaar voorbijgaan! O, hij was niet slechts jegens haar verkoeld, neen,\nhij haatte haar, dat was duidelijk, hij beminde eene andere.\n\nEn terwijl zij zich alle door hem gesproken harde woorden in het\ngeheugen terugriep, dacht zij er nog de woorden bij, die hij haar\nblijkbaar had willen zeggen, en zoo wond zij zich meer en meer op.\n\n"Ik houd je niet vast," had hij kunnen zeggen. "Je hebt u van uw man\nniet laten scheiden, waarschijnlijk om tot hem terug te keeren. Zoo\nkeer maar terug. Als je geld noodig hebt, zal ik het je geven. Hoeveel\nroebel heb je noodig?"\n\nZulke wreede woorden, die een ruw mensch slechts had kunnen bezigen,\nlegde zij hem in haar verbeelding in den mond en, alsof hij ze\nwerkelijk had gesproken, vergaf zij ze hem niet. En onmiddellijk\ndaarop zeide zij weer tot zich zelf:\n\n"Maar was het niet eerst gisteren, dat hij mij liefde zwoer, dat hij\nzich een eerlijk en teedergevoelig man betoonde? En hoe dikwijls heb\nik niet gevreesd en getwijfeld om een beuzeling!"--\n\nZoo bracht Anna dezen geheelen dag (met uitzondering van een bezoek\nvan een paar uren bij Wilson) in twijfel door, of alles ten einde was\nof dat nog uitzicht op verzoening bestond, of wel of het niet beter\nwas, dat zij dadelijk vertrok zonder hem nog eenmaal te zien. Zij\nverwachtte hem den geheelen dag, maar toen zij \'s avonds haar kamer\nbinnentrad en het dienstmeisje het vorengenoemde bevel gaf, dacht zij:\n"Komt hij in weerwil daarvan toch, dan beteekent het, dat hij mij nog\nbemint; komt hij echter niet, dan is alles geeindigd en dan moet ik\nbesluiten iets te doen...."\n\nZij had het geluid van een wegrijdend rijtuig gehoord, zij\nhoorde hem schellen, hoorde zijne schreden en zijn gesprek met het\ndienstmeisje--hij geloofde haar, vroeg niets verder en ging naar zijn\nkamer--derhalve: alles was geeindigd!\n\nEn als het eenige middel om de liefde in zijn hart weer op te wekken,\nhem te straffen en in dezen strijd, door een boozen demon bij hen\nverwekt, te overwinnen--rees de dood haar levendig voor oogen.\n\nNu was alles haar onverschillig: of zij naar Wosdwijenskoje vertrokken\nof niet, of zij van haar man de toestemming tot scheiding verkreeg\nof niet,--dat alles was niet meer noodig.\n\nSlechts een ding was noodig: hem te straffen!\n\nToen zij nu haar gewone hoeveelheid opium ingoot en de gedachte bij\nhaar opkwam, dat zij slechts het geheele fleschje behoefde uit te\ndrinken om te sterven, scheen haar dat zeer licht en eenvoudig, en\nzij begon zich met genot aan de gedachte over te geven, hoe hij zich\nkwellen, berouw gevoelen en haar nagedachtenis liefhebben zoude. Zij\nlag in het bed met open oogen, het schijnsel van het ten einde\nbrandend licht viel op de figuren van het plafond, waarop zij haar\nblik had gericht en dat gedeeltelijk beschaduwd werd door het nabij\nhet bed staande kamerschut. Zij stelde zich levendig zijn berouw voor,\nzij hoorde hem zeggen: "Hoe heb ik haar zulke wreede woorden kunnen\ntoevoegen? Hoe kon ik de kamer verlaten, zonder haar een woord toe te\nspreken! En nu is zij niet meer! Zij is voor altijd heengegaan! Zij\nis daar, waar...."\n\nPlotseling begon de schaduw van het kamerschut te bewegen en bedekte\nde plafond-ornementen, andere schaduwen van de tegenovergestelde\nzijde zweefden ze tegen; toen verdwenen ze allen in een oogenblik,\nmaar daarop vereenigden zij zich weder, bewogen zich en vloeiden\nsamen tot een zwart, ondoordringbaar duister.\n\n"Dat is de dood!" dacht zij en zulk een ontroering greep haar aan,\ndat zij een geruime poos niet begrijpen kon, waar zij was, en lang te\nvergeefs met sidderende handen naar een lucifer zoeken moest voor zij\ndien vond, om een ander licht in plaats van het uitgegane te ontsteken.\n\n"Neen! liever al het andere! Slechts leven! Ik bemin hem immers en\nhij bemint mij! Dat is nu eenmaal geweest en zal voorbij zijn!" sprak\nzij en voelde, omdat zij weer tot het leven ontwaakt was, tranen\nvan vreugde over haar wangen vloeien. En om zich van haar gevoel van\nangst te bevrijden, stond zij snel op en ging naar Wronsky\'s kabinet.\n\nHij sliep vast. Zij trad naar hem toe, liet het licht op zijn gelaat\nvallen en zag hem lang aan. Nu, nu hij sliep, beminde zij hem zoo,\ndat zij bij zijn aanblik de tranen van teederheid niet kon weerhouden,\nmaar zij was overtuigd, dat als hij mocht ontwaken, hij haar met een\nkoelen blik, die toonde dat hij van zijn recht bewust was, zou aanzien,\nen dat zij hem, voor zij van liefde kon spreken, toch eerst zou moeten\nbewijzen, hoezeer hij tegenover haar ongelijk had. Zonder hem derhalve\nte wekken, keerde zij naar haar kamer terug en na een tweede dosis\nopium viel zij eindelijk in een niet verkwikkenden halven slaap,\nwaarin zij niet ophield haar bewustheid te behouden.\n\nIn den morgenstond overviel haar een zware nachtmerrie, waaraan zij\nreeds voor haar vereeniging met Wronsky gedurende den slaap had te\nlijden gehad, zoodat zij daardoor ontwaakte. Zooals vroeger zag zij\neen oud klein mannetje met een stoppeligen baard; hij stond op haar\nborst over een ijzer gebukt, dat hij hanteerde, terwijl hij geheel\nonzinnige Fransche woorden voor zich heen mompelde, en zij voelde,--en\ndit vervulde haar juist met ontzetting--dat hij boven haar hoofd een\nverschrikkelijk werk met dit ijzer verrichtte, zonder haar op te merken\nof zich over haar te bekommeren. Zij ontwaakte badende in koud zweet.\n\nTerwijl zij zich oprichtte, herinnerde zij zich als in een nevel\ngehuld den dag van gisteren.\n\n"Wij hebben, zooals reeds meermalen, met elkander getwist. Ik heb\nhem laten zeggen, dat ik hoofdpijn had, en hij is niet bij mij\ngekomen. Morgen vertrekken wij; ik moet hem zien en mij voor de\nreis gereedmaken."\n\nToen zij vernam, dat hij nog in zijn kabinet was, ging zij daar\nheen. Het salon doorgaande, hoorde zij een rijtuig voorkomen. Zij\nzag uit het venster, haar blik viel op een coupe, waaruit een jong\nmeisje met een lila-hoed op zich naar buiten boog; het sprak eenige\nbevelende woorden tot den bediende, die aan de deur schelde.\n\nNaast het salon klonken Wronsky\'s schreden. Hij liep haastig de trap\naf. Anna zag weer uit het venster. Hij ging juist de buitentrap af\nen trad naar het rijtuig. Het jonge meisje met den lila-hoed gaf hem\neen pakket. Wronsky zeide haar lachend eenige woorden. Het rijtuig\nreed weer weg en hij liep snel de trap op.\n\nDe nevel, die tot hiertoe haar geheele ziel omhulde, was plotseling\nverdwenen. Haar gevoel van gisteren omklampte weer met vernieuwde\nsmart haar hart. Zij kon nu niet begrijpen, hoe zij zich zoo diep\nhad kunnen vernederen, nog een dag bij hem, in zijn huis, te vertoeven.\n\nZij trad zijn kabinet binnen om hem haar besluit mede te deelen.\n\n"Vorstin Sorakin en haar dochter waren zooeven voor de deur en hebben\nmij het geld en de papieren van mama gebracht," zeide hij. "Gisteren\nkon ik ze nog niet bekomen. Hoe is het met je hoofdpijn? Is het\nbeter?" vroeg hij kalm. Maar hij vermeed het haar aan te zien en de\ndonkere, ernstige uitdrukking van haar gelaat te bemerken.\n\nZij zag hem zwijgend, opmerkzaam aan, terwijl zij midden in de kamer\nstond. Hij zag op, fronste een oogenblik het voorhoofd en ging toen\nvoort verder den brief te lezen. Zij wendde zich om en ging langzaam\nnaar de deur. Hij kon haar terugroepen, maar zij kwam tot aan de deur,\nhij zweeg nog steeds en niets dan het ritselen van het papier was\nte hooren.\n\n"Ja! A propos!" zeide hij nu, terwijl zij reeds in de deur stond:\n"Morgen reizen wij dus bepaald af, niet waar?"\n\n"Gij, maar ik niet!" antwoordde zij.\n\n"Dat wordt onverdragelijk!..."\n\n"Gij ... gij zult er berouw over hebben!" sprak zij en ging heen.\n\nVerschrikt over den wanhopigen toon, waarop zij deze woorden gesproken\nhad, sprong hij op en wilde haar volgen, maar hij bedacht zich,\nging weer zitten en beet op de tanden, terwijl zijn voorhoofd zich\nrimpelde. Deze naar zijn meening zoo bovenmate ongepaste bedreiging\nvertoornde hem.\n\n"Alles heb ik beproefd," dacht hij, "slechts dit eene blijft mij nog\nover: op niets acht te slaan." En hij ging zich gereed maken om naar\nzijn moeder te gaan, die nog een volmacht moest onderteekenen.\n\nZij hoorde zijn schreden in zijn kabinet en in de eetzaal. Bij het\nsalon stond hij een oogenblik stil, doch hij wendde zich niet naar\nhaar boudoir, maar gaf slechts bevel het verkochte paard aan Woitow\naf te leveren. Toen hoorde zij het rijtuig voorkomen, de huisdeur werd\ngeopend, hij ging naar buiten. Maar hij kwam weer in den gang terug en\ner ijlde iemand naar boven. Het was de bediende, die de handschoenen\nhaalde, welke hij had vergeten. Zij ging naar het venster en zag, hoe\nhij, zonder op te zien, de handschoenen aannam, met de hand den rug\nvan den koetsier aanraakte en hem iets zeide. Zonder een blik naar\nhet venster, zette hij zich op zijn gewone wijze in het rijtuig,\nsloeg het eene been over het andere, trok de handschoenen aan en\nverdween in een oogenblik achter den naasten hoek der straat.\n\n\n\n\n\nXXI.\n\n\n"Hij is weg,--het is ten einde!" sprak Anna nog aan het venster\nstaande. En een kille ontsteltenis greep haar aan zooals des\nnachts bij het uitgaan van het licht en onder de verschrikkelijke\nnachtmerrie. "Neen! dat kan niet zijn!" riep zij uit, liep met driftige\nschreden de kamer door en trok heftig aan de schel. De eenzaamheid\nwas haar zoo verschrikkelijk, dat zij den bediende niet afwachtte,\nmaar te gemoet ging.\n\n"Informeer eens, waar de graaf is heengereden," zeide zij.\n\nDe man antwoordde, dat hij zich naar de stallen had laten brengen.\n\n"Mij is bevolen," voegde hij er bij, "u te zeggen, dat, ingeval u\nwenschte uit te rijden, het rijtuig zou terugkeeren."\n\n"Goed. Wacht hier! Ik zal een paar regels schrijven. Zend Michael\ndadelijk naar de stallen."\n\nZij zette zich neder en schreef:\n\n"Ik heb schuld. Keer terug; wij moeten tot een verklaring komen. Kom\nom Gods wil, ik ben bevreesd."\n\nZij verzegelde het briefje, gaf het den knecht en in haar vrees om\nalleen te zijn verliet zij de kamer en begaf zich naar haar dochtertje.\n\nDe roodwangige kleine zat aan de tafel en sloeg geweldig met een\nstop op het tafelblad, terwijl zij met haar zwarte oogen haar moeder\naankeek. Deze beantwoordde eene vraag der Engelsche, door te kennen\nte geven, dat zij zich weer wel gevoelde en dat zij morgen naar het\nlandgoed zouden vertrekken; toen zette zij zich naast het kind neder en\nbegon voor hetzelve de stop op de waterkaraf rond te draaien. Maar het\nluid, helder klinkend lachen van het kind, de beweging der wenkbrauwen,\nherinnerden haar zoo levendig aan Wronsky, dat zij, om niet in tranen\nuit te barsten, opstond en de kamer verliet.\n\n"Is het mogelijk? Is alles ten einde? Neen, hij zal terugkeeren! Maar\nhoe zal hij mij dan dien vriendelijken lach, zijn geheele\nblijde opgewektheid, nadat hij met _haar_ had gesproken, kunnen\nverklaren? Maar al verklaart hij ze niet genoegzaam, ik wil hem toch\ngelooven. Als ik hem niet geloof, blijft mij slechts dat eene over,\nen dat wil ik niet."\n\nZij zag op de pendule. Er waren slechts twaalf minuten verloopen.\n\n"Nu moet hij mijn briefje al ontvangen hebben en komt terug. Nog maar\ntien minuten.... Maar als hij nu eens niet komt? Neen, dat kan niet\nzijn. Hij mag mijn beschreide oogen niet zien. Ik zal mij wasschen. En\nmijn coiffure? Heb ik mij niet gefriseerd?" Zij kon het zich niet\nherinneren. Zij trad voor den kapspiegel. Het haar was opgemaakt,\nmaar wanneer? Zij herinnerde het zich niet.\n\n"Wie is dat?" dacht zij toen zij haar gelaat aanschouwde, waar\nuit een paar ontstoken, zonderling gloeiende oogen haar verschrikt\naanzagen. "Dat ben ik toch," begreep zij, en terwijl zij zich verder\nbeschouwde, voelde zij zijn kussen in haar nek; zij trilde en bewoog\nde schouders. Toen bracht zij haar hand aan de lippen en kuste ze.\n\n"Wat is dat? Word ik dan waanzinnig?" En zij ijlde naar de slaapkamer,\nwaar Annuschka juist bezig was op te ruimen.\n\n"Annuschka," zeide zij, ging voor het meisje staan en zag haar aan,\nzonder te weten wat zij zeggen wilde.\n\n"U wil naar Darja Alexandrowna rijden?" antwoordde het meisje, alsof\nzij haar verstaan had.\n\n"Tot Darja Alexandrowna? Ja, daar wil ik heen. Vijftien heen, vijftien\nterug.... Hij komt dadelijk." Zij haalde het horloge te voorschijn\nen zag er op. "Maar hoe kon hij heengaan en mij in zulk een toestand\nachterlaten? Hoe kan hij leven zonder met mij verzoend te zijn?"\n\nZij ging naar het venster en zag naar de straat. Volgens den tijd\nhad hij al terug kunnen zijn. Maar haar berekening kon onjuist zijn,\nen zij begon weer de minuten te tellen en na te denken wanneer hij\nvertrokken was.\n\nOp het oogenblik dat zij op de pendule toeging om er haar horloge\nmede gelijk te zetten, kwam een rijtuig voor. Zij zag uit het\nvenster. Het was zijn kales, maar niemand kwam de trap op en beneden\nhoorde zij geen stem. De bode, dien zij had gezonden, was met de\nkales teruggekeerd. Zij ging hem tegen. Hij had den graaf niet meer\naangetroffen; deze was naar het Nischnegorodsche station gereden.\n\n"Wat wil je nog?" vroeg zij op barschen toon den teruggekeerden\nMichael, die haar het briefje toehield, "ach ja, hij heeft het niet\nmeer in handen gekregen," herinnerde zij zich. "Rijd met dit briefje\nnaar de villa van gravin Wronsky; je kent het huis toch? en wacht\nop antwoord."\n\n"Wat zal ik er echter doen?" dacht zij. "Ja, ik rijd naar Dolly,\ndat is waar. Anders word ik krankzinnig. Ik kon evenwel ook nog\ntelegrafeeren!"\n\nEn zij schreef het telegram.\n\n"Ik moet haar noodig spreken. Kom dadelijk terug."\n\nZij verzond onmiddellijk het telegram en begon zich toen te verkleeden.\n\nToen zij haar toilet gemaakt en den hoed reeds opgezet had, zag zij\nde kalme Annuschka weder in de oogen. Een blijkbaar medelijden sprak\nuit deze kleine, goedige grijze oogen.\n\n"Annuschka! Lieve! Wat zal ik doen?" zeide zij snikkend en viel\nhulpeloos in een stoel neder.\n\n"Waarom is u zoo ontroerd, Anna Arkadiewna? Zoo iets komt dikwijls\nvoor. U moet uitrijden en u wat verstrooien," antwoordde het meisje.\n\n"Ja, ik wil uitrijden!" zeide Anna zich bezinnende en stond op. "En\nkomt in mijn afwezigheid een telegram, zend het dan naar Darja\nAlexandrowna.... Of neen, ik kom zelf spoedig terug."\n\n"Ja, men moet niet zooveel denken! ik moet handelen! Vooral uit dit\nhuis weg," sprak zij bij zich zelf, terwijl zij ontsteld naar het\nkloppen van haar hart luisterde. Zij ging haastig naar buiten en\nzette zich in het rijtuig neder.\n\n"Waarheen beveelt u?" vroeg Peter.\n\n"Naar de villa Oblonsky."\n\n\n\n\n\nXXII.\n\n\nDe lucht was helder. Den geheelen morgen was er een fijne, dichte\nregen gevallen, maar nu was het opgeklaard. De daken der huizen, de\nsteenen der trottoirs, de raderen, het leder, het koper en zilver\nder equipages, alles schitterde helder in de meizon. Het was drie\nuur en op de straten was het zeer levendig. Bij den snellen draf\nder schimmels, bij het onophoudelijk rollen der raderen en de snel\nafwisselende indrukken in de frissche lucht, zag Anna, die nog eenmaal\nalle gebeurtenissen der laatste dagen van het begin af doorliep, haar\ntoestand reeds geheel anders in, als te voren toen zij te huis was. De\ngedachte aan den dood was haar niet meer zoo verschrikkelijk en deze\nzelf niet meer zoo onvermijdelijk. Zij verweet zich nu nog slechts,\ndat zij zich zoo ver had vernederd.\n\n"Ik heb hem bezworen mij te vergeven; ik heb mij geheel aan hem\novergegeven en beleden schuldig te zijn. Waarom? Kan ik dan niet\nzonder hem leven?" Zij beantwoordde deze vraag niet, maar begon de\nopschriften in de straat te lezen: "Kantoor en depot--Dentist--Ja, ik\nwil Dolly alles vertellen. Zij houdt niet van Wronsky. Ik zal mij wel\nschamen en het zal mij pijn veroorzaken, maar ik wil haar toch alles\nzeggen. Zij heeft mij lief en haar raad zal ik volgen. Ik wil mij niet\nonderwerpen. Ik zal hem niet toestaan mij te vergeven ... Philippow\n... Bakkerij.--Men zegt, dat zij het brooddeeg naar Petersburg\nzenden--het Moskouer water moet zoo voortreffelijk zijn.--Metischensky,\nMineraalwater en pannekoek...." En nu herinnerde zij zich, dat zij\nlang geleden, toen zij pas zeventien jaar was, met haar tante--men\nreisde toen nog met paarden--naar het klooster te Troitza was gereden\nen toen hier was gepasseerd." "Is het mogelijk," dacht zij, dat ik dat\nwas? Dat meisje met roode handen? Hoeveel, dat mij toen zoo begeerlijk\nen onbereikbaar scheen, is mij nu onverschillig, maar hoeveel dat\nik toen bezat, is nu voor mij verloren--voor altijd! Zou ik destijds\nhebben kunnen gelooven eenmaal zoo vernederd te worden?--Wat zal hij\ntrotsch en tevreden zijn als hij mijn brief heeft gezien; maar ik\nzal hem toonen.... Hoe onaangenaam riekt deze verf! Waarom moet men\naltijd bouwen en verven?--Modes en coiffures...." las zij. Een man,\nAnnuschka\'s man, groette haar: "Onze parasieten!" herinnerde zij zich\neen gezegde van Wronsky: "Onze? Waarom onze?... Het ergste is, dat\nhet onmogelijk is het gebeurde ongedaan te maken.... Maar men kan de\nherinnering daarvan dooden, begraven.... En dat zal ik...!" En hier\nherinnerde zij zich haar verloopen leven bij Alexei Alexandrowitsch,\ndat zij reeds uit haar gedachten had verbannen. "Dolly zal het\nzoo opvatten alsof ik nu mijn tweeden man wil verlaten, en zal mij\nvoorzeker ongelijk geven. Wil ik dan gelijk hebben? En zij voelde\nde tranen opwellen. Maar dadelijk dacht zij weder over twee jonge\nmeisjes, die hartelijk lachten, en vroeg, waarover deze wel lachen\nmochten. Over de liefde? Zij weten nog niet, hoeveel treurigs en\nvernederends daaraan is verbonden.... Daar is de boulevard! Daar loopen\ndrie jongens ... zij spelen ... Serescha. Alles zal ik verliezen\nen men zal hem mij niet teruggeven.... Ja, ik zal alles verliezen\nals hij nu niet terugkeert. Wellicht heeft hij zich voor den trein\nverlaat en is misschien al teruggekeerd. Weder denkt gij er aan u\nte vernederen," sprak zij tot zich zelf. "Neen ik ga naar Dolly en\nzeg haar alles rechtuit: Ik ben ongelukkig, ik heb het ook verdiend,\nik heb schuld, maar ik ben toch ongelukkig--help mij. Deze paarden\nen dit rijtuig--het staat mij tegen om er mij van te bedienen--het\nhoort alles aan hem.... Maar weldra zal ik ze niet meer zien!"\n\nTerwijl zij zoo overlegde, hoe zij Dolly alles zou bekennen en daarbij\nhaar hart nog meer wondde, ging zij de trap op.\n\n"Is er bezoek?" vroeg zij in de voorkamer.\n\n"Catharina Alexandrowna Lewina," antwoordde de bediende.\n\n"Kitty! Dezelfde Kitty op wie Wronsky verliefd was," dacht Anna;\n"dezelfde Kitty, die hij zich steeds zoo gaarne herinnert. Hij betreurt\nhet haar niet gehuwd te hebben. Maar aan mij denkt hij met wrevel en\nbetreurt het mij ooit te hebben ontmoet."\n\nDolly kwam haar te gemoet.\n\n"Ah, je bent nog niet vertrokken? Ik wilde je zelf bezoeken," zeide\nzij. "Vandaag heb ik een brief van Stiwa ontvangen."\n\n"Wij hebben ook een telegram gekregen," antwoordde Anna en zag naar\nKitty om.\n\n"Hij schrijft, dat hij niet kan begrijpen, wat Alexei Alexandrowitsch\neigenlijk wil, maar hij zou zonder een bepaald antwoord niet\nvertrekken."\n\n"Ik dacht bezoek bij u te vinden. Kan ik den brief lezen?"\n\n"Ja,--Kitty--" zeide Dolly wat verlegen. "Zij is in de kinderkamer\ngebleven. Zij is zeer ziek geweest."\n\n"Dat heb ik gehoord. Kan ik den brief lezen?"\n\n"Ja, ik zal hem dadelijk halen. Hij slaat het wel niet af, integendeel,\nStiwa heeft hoop...." zeide Dolly en bleef in de deur staan.\n\n"Ik hoop en wensch volstrekt niets," zeide Anna.\n\n"Wat is dat? Kitty acht het zeker vernederend voor zich om mij te\nontmoeten?" dacht Anna toen zij alleen was. "Wellicht heeft zij\ngelijk. Maar als het ook al waar is, mocht zij het mij toch niet\ntoonen, zij, die op Wronsky verliefd is geweest. Ik weet het: in\nmijn toestand kan geen vrouw, die veel aan welvoegelijkheid hecht,\nmij ontvangen. Ik weet, dat ik van het eerste oogenblik af alles heb\ngeofferd. Dat is nu mijn loon. O, wat haat ik hem. En waarom ben ik\nnu hierheen gekomen? Het wordt mij hier nog zwaarder dan te huis."\n\nZij hoorde in de andere kamer de stemmen der zusters.\n\n"En wat moet ik nu aan Dolly zeggen? Moet ik Kitty de voldoening geven\nte zien, dat ik ongelukkig ben en dat ik bescherming inroep? Neen, en\nook Dolly zal mij niet begrijpen. Ik heb haar niets te zeggen.... Het\nzou echter niet kwaad zijn Kitty te ontmoeten en haar te toonen,\ndat ik alles veracht en dat ik voor alles onverschillig ben."\n\nDolly kwam met den brief terug. Anna las dien en reikte hem zwijgend\nweer over.\n\n"Dat alles heb ik geweten," zeide zij, "en het interesseert mij in\nhet minste niet."\n\n"Waarom niet? Ik, integendeel heb hoop," antwoordde Dolly en zag Anna\nuitvorschend aan. Nog nimmer had zij haar in zulk een zonderlingen,\nopgewonden toestand gezien. "Wanneer zul je vertrekken?"\n\nAnna zag met half toegeknepen oogen voor zich uit en gaf geen antwoord.\n\n"Kitty schijnt zich voor mij te verbergen?" zeide zij met een blik\nnaar de deur, terwijl het rood haar gelaat begon te kleuren.\n\n"Och, dat is onzin! Zij is bij het voeren van het kind, dat nog niet\nrecht goed wil gaan, en ik heb haar aangeraden.... Neen, het doet\nhaar genoegen! Zij zal dadelijk komen," antwoordde Dolly, die weinig\naanleg had om te liegen. "Daar is zij."\n\nToen Kitty vernam, dat Anna er was, had zij niet te voorschijn willen\nkomen. Maar Dolly had haar toch overreed. Met inspanning van al haar\nkracht trad zij nu binnen, naderde blozend en reikte haar de hand.\n\n"Het doet mij veel genoegen," zeide zij, maar haar stem beefde. Het\ngevoel van afkeer van deze moreel slechte vrouw en de wensch voor\nhaar niet hard te zijn kampten in haar binnenste en zij was daardoor\neenigszins verlegen; maar toen zij Anna\'s schoon, innemend, ongelukkig\ngelaat aanschouwde, verdween alle bitterheid en zij gevoelde slechts\nmedelijden.\n\n"Het zou mij niet verwonderd hebben als u ongezind was geweest mij\nte ontmoeten. Ik ben daaraan reeds gewoon. U is ziek geweest. Ja,\nuw voorkomen is veranderd," zeide Anna.\n\nKitty gevoelde, dat Anna haar vijandig aanzag. Des te meer medelijden\nhad zij met haar. Deze vijandschap was haar verklaarbaar uit de\nonbehagelijke verhouding, waarin Anna, die vroeger haar protegeeren\nwilde, zich nu tegenover haar bevond.\n\n"Zij spraken over Kitty\'s ziekte, over haar kind, over Stiwa, maar\nblijkbaar was er niets, dat Anna belang inboezemde.\n\n"Ik ben gekomen om afscheid te nemen," zeide zij en stond op.\n\n"Wanneer vertrekt u dan?"\n\nMaar weder zonder te antwoordden, wendde Anna zich tot Kitty.\n\n"Ja, het doet mij veel genoegen u gezien te hebben," zeide zij\nlachend. "Ik heb zooveel van u gehoord, zelfs door uw man. U weet, dat\nhij mij heeft bezocht," voegde zij er met kwade bedoeling bij. "Waar\nis hij?"\n\n"Hij is naar buiten vertrokken," antwoordde Kitty blozend.\n\n"Groet hem van mij, groet hem bepaald."\n\n"Zonder verzuim," antwoordde Kitty naief en zag haar medelijdend in\nde oogen.\n\n"Nu, vaarwel, Dolly." En terwijl zij deze kuste en Kitty de hand\ndrukte, verwijderde Anna zich haastig, terwijl Dolly haar uitgeleide\ndeed.\n\n"Nog altijd als vroeger, even innemend en zeer schoon," zeide Kitty,\ntoen zij weer met haar zuster alleen was. "Maar zij heeft iets vreemds\nover zich, iets dat medelijden inboezemt."\n\n"Ja," zeide Dolly! "Maar vandaag gaat er iets bizonders in haar\nom. Toen ik haar naar de vestibule vergezelde, zag zij er uit alsof\nzij in tranen zou losbarsten."\n\n\n\n\n\nXXIII.\n\n\nNog in slechter gemoedsstemming dan toen zij van huis ging, steeg Anna\nweer in het rijtuig. Met de vroegere kwelling paarde zich nu nog het\ngevoel van beleediging en verstooting, die zij zoo duidelijk in haar\nontmoeting met Kitty had ondervonden.\n\n"Waarheen beveelt u?" vroeg Peter.\n\n"Naar huis," antwoordde zij. Zij dacht nu in het geheel er niet meer\nover waarheen zij anders zou kunnen gaan.\n\n"Hoe nieuwsgierig zagen zij mij aan, als iets monsterachtigs en\nonbegrijpelijks!... Wat heeft deze aan dien andere met zulk een\nijver te vertellen?" dacht zij en zag naar de voetgangers op de\nstraat. "Kan men een ander mededeelen, wat men gevoelt? Ik wilde met\nDolly spreken.... Het is goed dat ik het niet gedaan heb. Zij zou\nzich over mijn ongeluk verheugd hebben! Zij zou dat wel niet hebben\ngetoond, maar in den grond toch een voldoening gesmaakt hebben, dat\nik voor al de voorrechten, die zij mij benijden moest, nu gestraft\nben. En Kitty? Zij zou nog meer verheugd zijn geweest. Ik ken haar\ndoor en door. Zij weet, dat ik de oogen van haar man meer dan gewoon\nbeminnenswaardig geweest ben. Zij is ijverzuchtig en haat mij. En\nzij veracht mij nog bovendien. In haar oogen ben ik een immoreele\nvrouw. Was ik dit, dan had ik haar man op mij verliefd kunnen\nmaken, als ik had gewild. Het voornemen is wel bij mij opgekomen,\nik erken het.... Deze is ook met zich zelf tevreden," dacht zij van\neen dikken heer met roode wangen die voorbijreed en groette, daar\nhij haar voor een dame zijner kennis hield. "Hij denkt, dat hij mij\nkent en hij kent mij zoo weinig als iemand ter wereld. Ik ken mij zelf\nnauwelijks.... Die zouden gaarne van dat vuile ijs hebben," dacht zij,\ntoen zij twee knapen zag, die bij een ijsverkooper stonden, die van\nzijn hoofd een vaatje nederliet en met het einde van een handdoek\nzijn bezweet gelaat afwischte. "Heeft men geen bonbons, dan neemt\nmen het voor lief met smotsig ijs. Zoo ook Kitty. Toen ze Wronsky\nniet krijgen kon, vergenoegde zij zich met Lewin. En zij benijdt mij,\nen wij haten elkander--ik Kitty en Kitty mij--dat is waar.... Jaetkin\ncoiffeur.... Je me fais coiffer par Jaetkin.... Dat wil ik hem zeggen,\nals hij komt," dacht zij en lachte.\n\nOp hetzelfde oogenblik herinnerde zij zich, dat zij nu niemand\nhad, dien zij iets grappigs kon zeggen. "Er is ook niets vroolijks\nmeer. Alles is afschuwelijk. Men luidt voor de vesper en die koopman\ndaar bekruist zich zoo voorzichtig, alsof hij vreest, daarbij iets\nte laten vallen. Waartoe deze kerken, dit klokgelui? Waartoe al deze\nleugens? Slechts daartoe om er achter te verbergen, hoe wij allen\nelkander haten, juist als gindsche droschke-koetsiers, die zoo ruw\nelkander uitschelden; Jawschin zeide: De anderen willen me het vel\nover de ooren halen en ik hen--dat is de waarheid."\n\nOnder zulke gedachten, waarbij zij haar eigen toestand vergat, kwam\nzij aan haar woning terug. Bij den aanblik van den portier herinnerde\nzij zich, dat zij een brief en een telegram had afgezonden.\n\n"Is een antwoord gekomen?" vroeg zij.\n\n"Ik zal eens zien," antwoordde de portier, zag op den schrijflessenaar\nin het kantoor en gaf haar een telegram over in een couvert van dun\npapier. "Voor tien uur kan ik niet komen. Wronsky," las zij.\n\n"En de bode is nog niet terug?"\n\n"Nog niet," antwoordde de portier.\n\n"Als dat zoo is, dan weet ik, wat mij te doen staat," zeide zij,\nen terwijl zij een gevoel van toorn, dat op iets onbepaalds gericht\nwas en de behoefte aan wraak in haar opstegen, snelde zij naar boven.\n\n"Ik zal zelf naar hem toerijden. Ik zal hem alles zeggen voor ik\nvoor altijd vertrek. Nimmer heb ik een mensch zoo gehaat als hem,"\ndacht zij.\n\nToen zij zijn hoed aan den kapstok zag hangen, rilde zij. Zij overlegde\nin het geheel niet, dat dit telegram slechts een antwoord op het hare\nwas en dat hij haar brief nog niet had kunnen ontvangen. Zij stelde\nzich hem nu voor in rustig gesprek met zijn moeder en met Sorokina,\nzich verheugende over haar leed. "Ja, ik moet sneller rijden," zeide\nzij, zonder te weten waarheen? Zij wilde vluchten, sneller vluchten\nvoor de gewaarwordingen, die zij in dit verschrikkelijk huis had\ndoorgestaan. De bedienden, de tapijten, de meubels, alles in dit\nhuis vereenigde zich om haar een ontzettenden afkeer in te boezemen,\ndie als een last op haar drukte.\n\n"Ja, ik moet naar het station rijden; ik rijd er heen en zal hem\novervallen!"\n\nZij zag in de courant naar het vertrek van den trein.\n\n"\'s Avonds acht uur twee minuten. Ha, ik kom nog bijtijds."\n\nZij liet inspannen en pakte in een reistasch de noodzakelijkste\ndingen voor eenige dagen. Zij wist, dat zij in dit huis niet weer\nzou terugkeeren. Zij kwam onder de menigte plannen, die haar hoofd\ndoorkruisten, tot het besluit, dat zij na het bezoek aan de villa der\ngravin zich naar het naaste station begeven, over den Nischnegorodschen\nspoorweg naar de naaste stad reizen en daar blijven zoude.\n\nHet middagmaal stond reeds opgedischt. Zij ging naar de tafel, maar\ntoen zij bemerkte, dat zelfs de reuk der spijzen haar tegenstond, liet\nzij het rijtuig voorkomen en ging naar buiten. Het huis wierp zijn\nschaduw reeds over de geheele straat; het was een heldere, warme avond.\n\nAnnuschka en Peter, die haar volgden en haar goed in het rijtuig\ndroegen, de blijkbaar ontevreden koetsier, allen stonden haar tegen\nen hinderden haar met hun woorden en gebaren.\n\n"Ik heb je niet noodig, Peter."\n\n"Maar het plaatsbillet?"\n\n"Nu, zooals je wilt, \'t is mij hetzelfde," zeide zij verdrietig.\n\nPeter sprong op den bok, en terwijl hij de hand in de zijde zette,\nbeval hij den koetsier naar het station te rijden.\n\n\n\n\n\nXXIV.\n\n\n"Ja, wat was dat ook voor een goede gedachte, die ik onlangs\nhad?" dacht Anna, toen zij de raderen van het rijtuig weer over het\nplaveisel hoorde rollen en in de weeke kussens begon te schommelen:\n"Jaetkin--coiffeur.... Neen, dat was het niet. Juist! Dat, wat Jawschin\ngezegd heeft.... De strijd om het bestaan en de haat.... Dat is\neen deel van datgene, wat de menschen aan elkander bindt.... Neen,\ngij rijdt te vergeefs!" zeide zij in gedachten tot een gezelschap\nvan personen in een kales met vierspan, die, zooals het scheen, voor\nhun pleizier een uitstapje buiten de stad wilden maken. "En de hond,\ndien ge daar bij u hebt, zal u ook niet kunnen helpen! Zich zelf kan\nmen niet ontloopen...."\n\nZij wendde den blik zijwaarts daarheen, waar Peter naar iets scheen te\nkijken. Een smoordronken fabrieksarbeider werd door een politieagent\nweggebracht.\n\n"Deze toch wellicht," dacht zij; "maar wij, graaf Wronsky en ik, wij\nhebben het geluk niet gevonden, hoeveel we ons daarvan ook hadden\nvoorgespiegeld!... Wat heeft hij eigenlijk in mij gezocht? Minder\nliefde dan voldoening zijner ijdelheid." Zij herinnerde zich nu\nlevendig al zijn woorden en bewegingen uit den eersten tijd hunner\nverbintenis. "Ja, hij heeft het genoegen gesmaakt zijn eerzucht\nbevredigd te zien. Wel is waar was daarbij ook liefde, maar voor het\ngrootste deel was het toch de trots van het goed succes. Hij wilde met\nmij pralen. Nu is alles voorbij. Ik heb niets, waar ik trotsch op zijn\nkan, maar heb mij slechts te schamen. Hij heeft mij alles ontnomen,\nwat hij konde, nu behoeft hij niets meer. Ik ben hem tot last en hij\nbeijvert zich slechts, jegens mij niet oneerlijk te zijn. Hij heeft\nzich gisteren versproken--hij wenscht de scheiding en dan het huwelijk\nom de schepen achter zich te verbranden.... Hij bemint mij--Maar\nhoe? The zest is gone.... Die daar wil, dat allen hem bewonderen en is\nmet zich zelf tevreden," dacht zij bij den aanblik van een commies met\nroode wangen, die op een manegepaard voorbijreed. "Ja, hij heeft den\nsmaak in mij verloren. Als ik hem nu verlaat, zal hij in den grond van\nzijn hart blijde zijn. Mijn liefde wordt steeds hartstochtelijker en\nzelfzuchtiger, de zijne daarentegen verflauwt meer en meer; derhalve\nmoeten wij van elkander gaan. Er is anders geen uitkomst. Al het\nmijne ligt in hem, en ik vorder van hem, dat hij zich geheel aan mij\ntoewijdt; hij wil zich echter meer en meer van mij terugtrekken. Tot\nop het oogenblik onzer vereeniging zijn wij elkander genaderd, sedert\nverwijderen wij ons onophoudelijk. En dat is niet te veranderen. Hij\nzegt mij, dat ik bovenmatig ijverzuchtig ben en ik heb mij zelf dat\ngezegd. Maar dat is niet waar. Niet jaloersch, maar ontevreden ben\nik. Doch...." In de gemoedsbeweging, door haar gedachten verwekt,\nverwisselde zij van plaats in het rijtuig en bewoog onwillekeurig de\nlippen om te spreken.... "Indien ik voor hem een verstandige vriendin\ntrachtte te zijn en niet zijn hartstochtelijke minnares.... Maar ik\nkan en wil niets anders zijn. En hierdoor verwek ik bij hem slechts\ntegenzin en bij mij zelf toorn. En dat zal niet anders worden. Ik\nweet zeer goed, dat hij mij niet bedriegt; hij heeft het oog niet\nop Sorokina, hij is niet meer verliefd op Kitty, hij zal mij niet\nontrouw worden--dat alles weet ik, maar dat helpt mij niet. Indien\nhij, zonder mij te beminnen, slechts uit plichtgevoel goed en teeder\nvoor mij is, dan is dat niet wat ik verlang; dat is honderdmaal erger\ndan haat, dat is de hel. En dat juist is het geval. Hij bemint mij\nreeds lang niet meer. En waar de liefde ophoudt, begint de haat. Als\nik verstandig ben, laat Alexei Alexandrowitsch mij misschien Serescha\nover en ik trouw met Wronsky." Terwijl zij zich Alexei Alexandrowitsch\nherinnerde, stond hij dadelijk levendig voor haar met zijn vermoeiden,\nhalf uitgedoofden blik, met de gezwollen aderen op zijn witte handen,\nmet de eigenaardige stem en met het knakken zijner vingers. En bij de\nherinnering aan het gevoel, dat hen vereenigd had en dat ook liefde\ngenoemd werd, huiverde zij van afkeer.\n\n"Nu goed, ik verkrijg de scheiding en wordt Wronsky\'s vrouw. Zal Kitty\ndan echter ophouden mij aan te zien als heden? Neen. En zal Serescha\nophouden te vragen of na te denken over mijn beide echtgenooten? En\nwelk een nieuw gevoel tusschen Wronsky en mij zou ik dan kunnen\nbedenken? Is nog eenig geluk--neen, slechts iets, dat geen kwelling\nis--tusschen ons mogelijk? Neen--neen!" antwoordde zij zonder aarzelen\nzich zelf; "het is onmogelijk. Wij zouden door het leven gaan, ver\nvan elkander; ik ben zijn ongeluk en hij is het mijne; hij kan zich\nniet veranderen en ik mij ook niet. Wij hebben reeds alle pogingen\ngedaan, maar de schroef is verlamd.... Ja, dat is een bedelares met\nhaar kind.... Zij denkt, dat zij beklagenswaard is.... Zijn wij dan\nniet allen met elkander in deze wereld geworpen om elkander te haten\nen ons zelf en anderen te kwellen?... Wat lachen die gymnasiasten daar\n... Serescha...? Ik dacht ook altijd, dat ik hem liefhad en was over\nmijn eigen teederheid geroerd.... En toch heb ik zonder hem kunnen\nleven, ik heb hem prijsgegeven voor een andere liefde en heb over deze\nruil geen berouw gehad zoolang die andere liefde mij bevredigde." En\nmet afschuw dacht zij aan datgene, wat zij een andere liefde noemde.\n\nHet rijtuig hield voor het stationsgebouw stil en een paar bestellers\nijlden naar buiten.\n\n"Moet ik plaats nemen tot Obiralowka?" vroeg Peter.\n\nAnna had geheel vergeten waarom en waarheen zij reed, en nu begreep\nzij eerst na eenige inspanning die vraag.\n\n"Ja," zeide zij en stapte uit, terwijl zij hem haar beurs overreikte.\n\nZij zag in de menschenmenigte rond, ging naar het salon der eerste\nklasse en riep zich de bizonderheden van haar toestand en de besluiten,\nwaartusschen zij heen en weder wankelde, in het geheugen terug. En\ntusschen hoop en vertwijfeling begon zij weder de oude, schrijnende\nwonden van haar gepijnigd, onrustig hart open te rijten.\n\nZij zat in afwachting van den trein op de sofa, beschouwde met afkeer\nde in- en uitgaanden en bedacht wat zij bij haar aankomst aan het\nvolgend station hem schrijven zou, en dan weder, hoe hij zich bij\nzijn moeder over zijn toestand zou beklagen, zonder haar lijden te\nbegrijpen, hoe zij dan juist de kamer binnentreden en wat zij hem\nzeggen zoude. En daarop dacht zij, hoe het nog mogelijk zijn kon een\ngelukkig leven in te richten, hoe haar liefde en haar haat jegens\nhem evenzeer een kwelling waren en hoe heftig haar hart klopte.\n\n\n\n\n\nXXV.\n\n\nEr werd gebeld. Eenige luidruchtige jongelieden, zooals het scheen van\nminder allooi, gingen haar voorbij. Nu kwam Peter in zijn kaplaarzen\nen zijn livrei met zijn stompzinnig gezicht door de zaal en naderde\nhaar om haar tot aan den waggon te begeleiden. De drukke heeren waren\nstil geworden toen zij hen voorbijging; de een fluisterde den ander\niets toe. Zij klom de hooge trappen op en nam in de ledige coupe\nplaats op de smotsige springveeren zitting, die voorheen wit geweest\nwas. Peter hief ten teeken van afscheid voor het venstertje zijn met\ntressen bezetten hoed omhoog en de conducteur sloeg de deur toe.\n\nEen leelijke dame met tournure en een gemaakt lachend meisje liepen\nbeneden voorbij. "Dit jonge meisje is ook reeds bedorven en wil in\nhet oog vallen," dacht Anna. Om niemand te zien stond zij snel op en\nging bij het tegenovergestelde venster van den waggon zitten.\n\nEen onzindelijke, leelijke boer, met een muts op, waaronder het\nverwarde en stoppelige haar te voorschijn drong, ging juist voorbij\nen bukte zich naar de raderen van den waggon.\n\n"Wat komt mij aan dezen afschuwelijken mensch zoo bekend voor?" dacht\nAnna. Toen viel haar droom haar in en sidderend van schrik keerde zij\nweer naar het andere venster terug. De conducteur opende de deur en\nliet een heer en een dame instappen.\n\n"Wil u er weer uit?"\n\nAnna gaf geen antwoord. Door haar dichten sluier konden de conducteur\nen de binnenkomenden de ontroering in haar gelaat niet bemerken. Zij\nkeerde weder naar den zooeven verlaten hoek terug en zette zich\nneder. Het echtpaar ging aan de andere zijde zitten en monsterde\nonbemerkt, maar nauwkeurig haar kleeding. De heer en de dame schenen\nAnna afschuwelijk toe. De man vroeg, of zij toestond te rooken,\nniet zoozeer omdat hij rooken wilde, maar slechts om een gesprek aan\nte knoopen. Toen hij haar toestemming had ontvangen, begon hij met\nzijn vrouw Fransch te spreken. Zij maakten onbeduidende opmerkingen,\nslechts opdat zij het hooren en er op antwoorden zoude. Anna zag\nduidelijk, dat zij niet van elkander hielden; "en," dacht zij, "is\nhet ook anders mogelijk? Kan men zulke afstuitende wezens beminnen?"\n\nEr werd voor de tweede maal gebeld en nu begon het rumoeriger te\nworden, door geschreeuw, gelach en het voortrijden der bagage. Anna\nwas overtuigd, dat voor niemand de geringste reden tot blijdschap\nbestond, zoodat dit lachen haar onaangenaam aandeed en zij zich de\nooren wilde toestoppen om hot niet te hooren. Eindelijk klonk het\nderde bellen, een schel fluiten, het steunen der machine, de ketting\nwerd aangetrokken en de heer tegenover haar maakte een kruis.\n\n"Het zou interessant zijn hem te vragen, waarom hij dat doet," dacht\nAnna en zag hem stuursch aan. Toen keek zij voorbij de dame uit\nhet venster naar de terugwijkende toeschouwers, die op het perron\nstonden. Met gelijkmatige stooten rolde de wagen, waarin Anna zat,\nhet perron voorbij, de raderen rolden al vlugger en gemakkelijker\nmet lichter gedruis over de rails, het venster werd verlicht door de\nschuinsche stralen van de avondzon en een licht tochtwindje speelde\nmet de gordijntjes.\n\nAnna vergat haar medereizigers; bij het lichte schommelen van den\nwagen ademde zij de frissche lucht in en begon weer verder te mijmeren.\n\n"Ja, waar dacht ik ook aan? Dat het leven, hoe ik het mij ook voorstel,\nniets geven kan dan kwelling. Wij zijn toch allen maar geschapen om\nons te kwellen; wij zijn ons dit wel bewust en zoeken slechts naar\nmiddelen om ons zelf te bedriegen, maar als men de waarheid inziet,\nwat moet men dan doen?"\n\n"Het verstand is den mensch gegeven om datgene, wat hem hindert,\nte verwijderen," zeide de dame in het Fransch, blijkbaar over deze\nphrase zeer tevreden.\n\nDeze woorden schenen een antwoord te zijn op Anna\'s gedachten.\n\n"Datgene te verwijderen, wat iemand hindert," herhaalde zij bij zich\nzelf, en terwijl zij den man met zijn welgedane wangen en de magere\nvrouw aanzag, hield zij het er voor, dat deze ziekelijke vrouw zich\nbeschouwde als iemand, die niet begrepen werd, en dat haar man haar in\ndie meening liet en niet schroomde haar te bedriegen. Anna meende hun\nintiemste levensgeschiedenis te kennen, alsof zij in de schuilhoeken\nhunner harten kon zien. Maar zij vond daar niets belangwekkends in\nen ging derhalve verder in haar eigen gedachten voort.\n\n"Ja, het hindert mij zeer en daartoe is ons het verstand gegeven, dat\nwij het dan verwijderen. Waarom dan het licht niet uitgebluscht, als\nhet ons tegenstaat dat alles te zien? Maar hoe? Waarom liep zooeven\ndie conducteur op de loopplank? Waarom tieren die jongelieden zoo\nin dien wagen? En wat beteekent hun lachen? Alles is onwaarheid,\ngeveinsdheid, dwaasheid...."\n\nDe trein hield aan het station stil. Anna stapte uit en bevond zich\nnabij de menigte passagiers; dewijl zij zich echter van hen als van\nmelaatschen trachtte verwijderd te houden, bleef zij op een vrije\nplaats van het perron staan en trachtte zich te bezinnen waarom zij\nhier gekomen was en wat zij eigenlijk wilde. Alles wat haar te voren\nzoo gemakkelijk te volvoeren had toegeschenen, viel haar nu onder deze\ngedruismakende, akelige menschen, die haar geen rust lieten, moeielijk\nen zwaar om geregeld te overleggen. Nu kwamen de pakjesdragers\nbij haar en boden hun diensten aan, toen drongen de luidruchtige\njongelieden haar voorbij en zagen haar aan, dan weder liep men haar\nbijna omver. Terwijl zij zich herinnerde, dat zij wilde doorreizen,\nals er geen antwoord was, hield zij een besteller aan en vroeg hem,\nof er niet een koetsier van graaf Wronsky met een boodschap was.\n\n"Graaf Wronsky? Er is juist iemand van hem hier geweest. Men heeft\nvorstin Sorakina met haar dochter afgehaald. Hoe ziet er de koetsier\nuit?"\n\nOp dit oogenblik dat zij nog met elkander spraken, kwam de koetsier\nMichael in zijn donkerblauwe livrei op haar toe, blijkbaar trotsch er\nop dat hij zijn zending zoo snel kon volbrengen, en reikte haar een\nbrief over. Zij opende hem haastig, maar voor zij hem gelezen had,\nkromp haar hart in een:\n\n\t"Het spijt mij, dat je brief mij niet tijdig is geworden. Ik\n\tkom\n\tom tien uur."--Wronski.\n\nHet briefje was met slordige hand geschreven.\n\n"Zoo! dat heb ik verwacht!" zeide zij met een boozen lach. "Goed! Je\nkunt naar huis rijden," wendde zij zich zacht tot Michael. Zij\nsprak zacht, daar het heftig kloppen van haar hart haar ademhaling\nbelemmerde.\n\n"Neen, ik laat mij niet kwellen," dacht zij. Maar deze bedreiging\nrichtte zij noch tegen hem noch tegen zichzelf, maar tegen datgene,\nwat haar kwelde. Zij verliet het perron en begaf zich ter zijde van\nhet stationsgebouw.\n\nTwee dienstmeisjes, die het perron op- en nedergingen,\nrichtten de blikken op haar en maakten opmerkingen over haar\ntoilet. "Echte!" zeiden zij, bedoelende de kanten aan haar japon. Ook\neen paar jonge mannen zagen haar in het gelaat en lachten tegen\nelkander. De stationschef vroeg haar in het voorbijgaan, of zij op\nden trein wachtte. Een kleine jongen, die kwas verkocht, hield de\noogen op haar gevestigd.\n\n"Mijn God, waar zal ik heen?" dacht zij en ging verder tot aan het\nperron, waar zij bleef staan. Eenige dames en kinderen, die een heer\nmet een bril op hadden opgewacht en nog luid spraken en lachten,\nwerden stil en beschouwden haar toen zij naderde.\n\nToen versnelde zij haar schreden, ging hen voorbij en trad naar den\nrand van het perron. Een goederentrein naderde. Het platform dreunde\nen het scheen haar alsof zij weer medereed.\n\nPlotseling herinnerde zij zich dien man, die op den dag harer eerste\nontmoeting met Wronsky overreden was, en nu wist zij, wat zij had te\ndoen. Met snelle, lichte schreden ging zij de loopplank af, die aan\nhet einde van het perron naar beneden voerde tot aan de rails. Zij\nzag den machinist in zijn buis, die haar verwonderd aankeek, zij zag\nhet groote door den hevel bewogen rad--de locomotief ging voorbij.\n\n"Daarheen?" zeide zij en staarde met afschuw op het met kolenstof\nvermengde kiezel, waarmede de baan overdekt was. Zij luisterde naar\nhaar steeds heftiger wordend hartkloppen: "En ik zal hem straffen,\nik wil mij niet laten kwellen, ik zal mij van allen en ook van mij\nzelf bevrijden."\n\nDe eerste wagen rolde voorbij, de tweede volgde. Zij wierp het roode\ntaschje, dat zij in de hand had, van zich. Zij was zich bewust, dat\nzij iets meer beslissends en onherroepelijks ging doen dan zij ooit in\nhaar leven gedaan had. Uit gewoonte hief zij werktuigelijk de hand op,\nbekruiste zich, viel op de knieen op een der rails en boog het hoofd\nvoorover. De zoo gewone beweging van het kruisteeken te maken riep\nplotseling in haar ziel een rij van herinneringen uit haar jeugd en\naan gewichtige oogenblikken haars levens te voorschijn. Een oogenblik\nschitterde de glans van het vluchtende leven nog voor haar oogen.\n\n"Wat doe ik? Waar ben ik? Waarom?"\n\nZij wilde zich weer oprichten; maar een reusachtige, onverbiddelijke,\ndonkere massa sloeg haar tegen het hoofd, stiet haar neder en sleepte\nhaar aan den rug met zich voort.\n\n"Mijn God! vergeef mij alles!" riep zij.\n\nHet zwarte zand en kolenstof kwamen nader, zij viel er met het gelaat\nop neder. Het boertje, dat zij gezien had, boog zich, iets mompelende,\nvan de trede van den waggon boven eene der ijzeren rails over haar\nhenen. En het licht, waarbij de ongelukkige het met kommer, strijd,\nleugen en dwaasheid gevulde levensboek had gelezen, begon te sissen,\nverdonkerde, flikkerde nog eenmaal op en werd toen uitgebluscht\nvoor altijd....\n\n\n\n\n\n\nXXVI.\n\n\nEen paar maanden waren verloopen. In de omgeving van Sergej\nIwanowitsch Kosnischew sprak en schreef men over niets anders dan\nover het Slavische vraagstuk en over den Servischen oorlog. Al wat\ngewoonlijk de ledigloopende menigte doet om den tijd te dooden, werd\nnu voor de Slavische broeders gedaan. Bals, concerten, redevoeringen,\nde damestoiletten, de hotels, alles verried de belangstelling voor\nde Slaven.\n\nMet veel van hetgeen men zoo sprak en schreef stemde Sergej\nIwanowitsch niet in. Hij erkende, dat de Slavische vraag tot modezaak\nwas geworden, en erkende ook, dat velen er zich uit eerzuchtige en\nzelfzuchtige beweegredenen mede bezig hielden. Hij zag in, dat de\ndagbladen sterk overdreven en veel papier nutteloos bedrukten met\nhet eenig doel, de opmerkzaamheid tot zich te trekken en de andere te\noverschreeuwen. Hij bespeurde, dat zich bij deze algemeene geestdrift\nde onvergenoegden en tot hiertoe teruggezetten het luidruchtigst naar\nvoren drongen en dat zich allerlei belachelijke lichtzinnigheid ruim\nbaan maakte; maar hij bemerkte ook een ongetwijfeld oprechte, zich\nsteeds meer verbreidende geestdrift, die alle klassen der samenleving\nvereenigde en bepaalde waardering verdiende. De strijd der geloovige,\nSlavische broeders vroeg deelneming en vijandschap tegen hunne\nonderdrukkers. Maar bizonder was Sergej Iwanowitsch over zulk eene\nuiting der openbare meening verheugd. Het publiek had duidelijk zijn\ngevoelen doen blijken. De ziel des volks, zooals hij het noemde, had\neen uitdrukking gevonden. En hoe meer hij zich met deze zaak bezig\nhield, des te duidelijker werd het hem, dat zij van een reusachtige,\ngeschiedkundige beteekenis zou worden.\n\nDerhalve wijdde hij zich geheel aan den dienst dezer groote zaak,\nen zijn tijd was er zoozeer door in beslag genomen, dat hij aan alle\nhem gestelde eischen niet kon voldoen.\n\nNadat hij de geheele lente en een deel van de zomer had gewerkt, kwam\nhij er eerst in Juli toe naar buiten te gaan en zijn broeder Lewin\nte bezoeken. Hij begaf zich er heen om, een paar weken op het land\nteruggetrokken, den volksgeest in zijn verheffing waar te nemen en\nwat tot verhaal te komen. Katawassow, die al lang beloofd had Lewin\nte bezoeken, vergezelde hem.\n\nToen Sergej Iwanowitsch en Katawassow aan het station afstapten, kwamen\ndaar te gelijk verscheiden vrijwilligers met droschken aan. Zij werden\ndoor dames met bloemkransen en door oen toegestroomde volksmenigte\nontvangen.\n\nEen der dames kwam uit de wachtkamer en wendde zich tot\nSergej Iwanowitsch.\n\n"Is u ook gekomen om hen uitgeleide te doen?"\n\n"Neen, vorstin, ik reis op eigen hand om mij bij mijn broeder op het\nland wat te verfrisschen. En u doet hen steeds uitgeleide?" antwoordde\nhij glimlachend.\n\n"Ja, dat is toch noodig," zeide de vorstin. "Is het waar, dat er\nachthonderd van de onzen zijn?"\n\n"Meer. Hen medegerekend, die niet over Moskou de reis hebben gemaakt,\nzijn er meer dan duizend," zeide Kosnischew.\n\n"Ziet u? Dat heb ik al dadelijk gezegd," antwoordde de dame verheugd:\n"En is het waar, dat men al over het millioen bijeen heeft?"\n\n"Meer, vorstin."\n\n"En het laatste telegram? Zijn de Turken geslagen?"\n\n"Ja, ik heb het zooeven gelezen," antwoordde Kosnischew.\n\n"Het bericht wordt bevestigd, dat in de laatste drie dagen de\nTurken overal geslagen zijn, en morgen verwacht men den beslissenden\nveldslag."\n\n"Weet u reeds, dat graaf Wronsky, de beruchte, met dezen trein\nvertrekt?"\n\n"Ja, dat hij ook aan den strijd wil deelnemen, heb ik gehoord, maar\nik wist niet wanneer hij zou vertrekken. Dus met dezen trein?"\n\n"Ik heb hem gezien. Hij is hier; alleen zijn moeder vergezelde hem. Dat\nis nog altijd het beste, wat hij doen kan."\n\n"O ja, zeker."\n\nOp dit oogenblik drong de menigte, om wat middageten te bekomen,\nnaar de restauratiezaal. Zij werden medegesleept en hoorden de luide\nstem van een heer, die met een champagneglas in de hand een toespraak\ntot de vrijwilligers hield.\n\n"Gij gaat strijden voor ons geloof, voor de menschheid, voor onze\nbroeders!" zeide de heer met steeds meer klimmende stem. "Moeder\nMoskou zegent u voor eene groote zaak. Jivio!"\'besloot hij luid en\nmet ontroerende stem.\n\n"Jivio! Jivio!" schreeuwden allen en een nieuwe menigte stroomde de\nzaal in en klonk met de gravin.\n\n"Ach! Vorstin! Wat zegt u er van?" vroeg Stipan Arkadiewitsch met\neen vroolijken lach en een stralend gelaat, terwijl hij plotseling\nte midden van de menigte verscheen. "Niet waar? zeer schoon en warm\ngesproken! Bravo! En ziedaar, Sergej Iwanowitsch! U moet ook eenige\nwoorden spreken, weet u, als blijk van waardeering en tot opwekking. U\nkan dat zoo goed!" liet hij er, zijn arm aanrakende, met een vleiend,\naanmoedigend lachje op volgen.\n\n"Neen, ik reis dadelijk door."\n\n"Waarheen?"\n\n"Naar mijn broeder op zijn landgoed," antwoordde Kosnischew.\n\n"O, dan ziet u ook mijn vrouw. Ik heb aan haar geschreven, maar u ziet\nze toch vroeger. Wees zoo goed en zeg haar, dat het All right is. Zij\nzal het begrijpen. Zeg haar ook, dat ik gekozen ben tot medelid van\nde commissie ... zij weet wel wat ik bedoel. Vous savez, les petites\nmiseres de la vie humaine!" wendde hij zich verontschuldigend tot de\nvorstin. "En Miagkaja--niet Lisa, maar Bibiche--, zendt geweren en\ntwaalf liefdezusters. Weet u het al?"\n\n"Ja, ik heb het gehoord," antwoordde Kosnischew op koelen toon.\n\n"Hoe jammer dat u vertrekt," zeide Stipan Arkadiewitsch. "Wij geven\nmorgen aan twee vrijwilligers--Bartenjansky uit Petersburg en onzen\nWassja Wesslowsky--een afscheidsdiner. Zij gaan allen heen! Wesslowsky\nwas eerst onlangs getrouwd en vertrekt nu al. Is dat niet mooi?"\n\nDe vorstin zag Kosnischew aan. Beiden schenen gaarne van hem los\nte willen zijn, maar dat hinderde Stipan Arkadiewitsch niet in het\nminst. Hij zag lachend nu op de veer van den hoed der gravin, dan\nnaar alle zijden in het rond, alsof hij zich iets in het geheugen\nwilde terugroepen. Toen hij eene dame met een bus voorbij zag gaan,\nriep hij ze en legde er een bankbiljet van vijf roebel in.\n\n"Ik kan deze bussen niet onverschillig aanzien, zoolang ik nog geld in\nden zak heb," zeide hij. "Wat zegt u van het laatste telegram? Dappere\nknapen die Montenegrijnen!"\n\n"Wat u zegt!" riep hij uit, toen de vorstin hem mededeelde, dat\nWronsky met dezen trein ging. Zijn gelaat drukte op dat oogenblik\ndroefheid uit, maar reeds in het volgend oogenblik, nadat hij even\nhad gezucht en met sidderende hand langs zijn baard had gestreken,\ntrad hij de kamer binnen, waarin Wronsky zich bevond; hij had al zijn\nzuchten over den dood zijner zuster vergeten en zag in Wronsky nog\nslechts den held en zijn ouden vriend.\n\n"Bij al zijn gebreken moet men hem toch recht laten wedervaren,"\nzeide de vorstin tot Kosnischew, toen Oblonsky haar had verlaten:\ndat is een echt Russische, een Slavische natuur. Ik vrees slechts,\ndat het Wronsky onaangenaam zal zijn hem te zien. Wat zij ook mogen\nzeggen, mij roert het noodlot van dezen man. Spreekt u hem onderweg?"\n\n"Ja, wellicht! Als het zoo valt."\n\n"Ik was nimmer met hem ingenomen. Naar wat hij nu doet maakt weer\nveel goed. Niet slechts gaat hij zelf mede, maar hij heeft een geheel\nescadron op zijn kosten uitgerust."\n\n"Ja, ik heb daarvan gehoord."\n\nEr werd geluid. Allen drongen zich naar de deuren.\n\n"Daar is hij," zeide de vorstin en wees op Wronsky, die in een langen\nzwarten jas en met een breedgeranden zwarten hoed op aan den arm zijner\nmoeder daar aankwam. Naast hem ging Oblonsky, die levendig sprak.\n\nWaarschijnlijk door Oblonsky opmerkzaam gemaakt, wendde hij zich naar\nde zijde, waar Kosnischew met de gravin stond en nam zwijgend den hoed\naf. Zijn gelaat was verouderd en zag er lijdend uit, maar scheen echter\nals uit steen gehouwen. Hij ging naar het plateforme van den wagen,\nliet zwijgend zijn moeder voorbijgaan en verdween in de wagenafdeeling.\n\nOp het perron werd het roepen der menigte gehoord: "God behoede\nden czaar! Hoera en Jivo!" Een der vrijwilligers, een lange nog zeer\njonge man met ingevallen borst, stelde zich bizonder op den voorgrond,\nterwijl hij zijn vilten hoed en bloemruiker boven zijn hoofd zwaaide.\n\nGedurende het oponthoud in de hoofdstad van het gouvernement ging\nSergej Iwanowitsch niet in de restauratiezaal, maar bleef het perron\nop- en nedergaan. Toen hij Wronsky\'s wagon voorbij kwam, zag hij voor\nhet venster de oude gravin. Zij riep hem aan.\n\n"Ik ga ook met dezen trein," zeide zij, "en vergezel hem tot Kursk."\n\n"Ja, dat heb ik al gehoord," zeide Kosnischew en zag tot haar op. "Dat\nis een loffelijke daad van hem," liet hij volgen, toen hij bemerkte,\ndat Wronsky niet aanwezig was.\n\n"Ja, na zijn ongeluk.... Wat bleef hem anders over?"\n\n"Een verschrikkelijke gebeurtenis!" zeide Kosnischew.\n\n"Ach, wat heb ik doorleefd! Kom een oogenblik hier binnen.... Ach wat\nheb ik doorleefd!" hernam zij toen Kosnischew binnentrad en naast haar\nop de kussens ging zitten. "Men kan zich dat niet voorstellen. Zes\nweken lang sprak hij met niemand en gebruikte slechts eenig voedsel,\nals men hem er toe drong. En geen oogenblik konden wij hem alleen\nlaten. Alles hadden wij hem ontnomen, alles, waarmede hij zich\nkon dooden. Wij woonden in de benedenverdieping, maar men kon niet\nvoorzichtig genoeg zijn. U weet immers, dat hij reeds eenmaal om\nharentwil op zich heeft geschoten," zeide zij en bij deze herinnering\nfronste de oude dame het voorhoofd. "Ja en het eindigde met haar,\nzooals het met zulk een vrouw eindigen moest. Zulk een gemeenen,\nvernederenden dood moest zij uitzoeken!"\n\n"Wij mogen daarover niet oordeelen, gravin," zeide Kosnischew met\neen zucht. "Maar ik begrijp, hoe zwaar en pijnlijk het voor u moet\ngeweest zijn."\n\n"Ach, ik kan het u niet zeggen. Ik had toen mijn verblijf op mijn\nlandgoed en hij was juist bij mij. Daar bracht men mij een brief. Hij\nschreef een antwoord en verzond het. Wij vermoedden niet, dat zij aan\nhet station was. \'s Avonds--ik had mij juist teruggetrokken--vertelde\nmijn Marie mij dat zich nabij het station een dame onder den trein had\ngeworpen. Het was mij, alsof mij een beroerte trof. Ik wist dadelijk,\ndat zij het was. Het eerste, wat ik zeide, was: De graaf mag er niets\nvan vernemen! Maar men had het hem reeds gezegd. Zijn koetsier was daar\ngeweest en had alles mede gezien. Toen ik zijn kamer binnen ijlde,\nwas hij reeds zich zelf niet meer. Het was verschrikkelijk hem aan\nte zien. Hij sprak geen woord en snelde heen. Ik weet niet wat daar\ngeschied is, maar men bracht hem als dood naar huis. Ik herkende hem\nnauwelijks. Daarop greep hem een soort van razernij aan. Maar hoe\nzou ik het kunnen verhalen? Het was een ontzettende tijd. Neen, wat\nmen ook zeggen mag, zij was een slechte vrouw. Wat moet men zeggen,\nvan zulke wanhopige harstochten? Zij heeft daardoor zich zelf en twee\nvoortreffelijke menschen, haar echtgenoot en mijn ongelukkigen zoon\nte gronde gericht.\n\n"Wat heeft Karenin gedaan?"\n\n"Hij heeft het dochtertje tot zich genomen. Mijn Alaescha stemde in het\nbegin in alles toe; maar nu grieft het hem verschrikkelijk, dat hij\nzijn kind aan een vreemden man heeft overgelaten. Maar hij kan zijn\nwoord niet terugnemen. Karenin was voor de begrafenis overgekomen, maar\nwij maakten, dat hij en Alaescha elkander niet ontmoetten. Voor hem,\nhaar echtgenoot, is het zoo het best. Hij is van haar bevrijd. Maar\nmijn arme zoon heeft zich geheel aan haar overgegeven; alles heeft hij\nvoor haar opgeofferd, zijn carriere en mij, zijne moeder, maar toch\nheeft zij geen mededoogen met hem gehad, maar moest hem opzettelijk\nte gronde richten. Neen, wat men ook zeggen mag: haar dood was die\neener afschuwelijke vrouw, eener vrouw zonder godsdienst. God moge\nhet haar vergeven, maar ik moet haar aandenken haten, daar ik den\nondergang mijns zoons voor oogen heb."\n\n"Hoe is hij nu?"\n\n"Deze Servische oorlog heeft God ons beschikt, want die is zijn\nredding! Ik ben al oud en begrijp van den staatkundigen toestand niet\nveel; men zegt: ce n\'est pas tres bien vu a Petersbourg, en als moeder\nvrees ik voor zijn veiligheid; maar wat te doen? Dat alleen kon hem\nnog weer tot leven wekken en oprichten. Jawschin, zijn vriend, heeft\nalles verspeeld en zich ook naar Servie begeven. Deze kwam bij hem\nen heeft hem overreed. Dat dwingt hem nu ten minste tot inspanning\nen werkzaamheid. Ach, ik bid u, spreek eens met hem; ik wilde zoo\ngaarne, dat hij eenige afleiding had. Hij is zoo somber. Hij zal u\ngaarne zien. Ik bid u, spreek hem eens aan. Hij gaat aan de andere\nzijde op en neer."\n\nSergej Iwanowitsch begaf zich naar de andere zijde van den trein.\n\nTusschen de pakken en kisten, die op het perron lagen opgestapeld,\nging Wronsky in zijn lange paletot, met de handen in de zakken, als een\ndier in de kooi, op en neder, terwijl hij steeds op twintig passen snel\nterugkeerde. Toen Sergej Iwanowitsch hem naderde, scheen het dezen,\ndat Wronsky hem niet wilde opmerken. Maar Kosnischew was hierboven\nverheven. Wronsky was nu in zijn oogen slechts een belangwekkend\ndeelgenoot in een groot werk, en hij achtte het zijn plicht hem aan\nte moedigen en te troosten. Hij trad derhalve op hem toe.\n\nWronsky bleef staan, zag hem oplettend aan, kwam toen een stap nader\nen drukte hem zeer vast de hand.\n\n"U wenscht wellicht mij niet te zien," zeide Sergej\nIwanowitsch. "Evenwel ... misschien kan ik u nuttig zijn?"\n\n"Niemands ontmoeting kon mij minder onaangenaam zijn, dan die van u,"\nantwoordde Wronsky: "houd het mij ten goede. Het leven geeft niets\naangenaams."\n\n"Ik begrip u, maar ik wilde u mijne diensten aanbieden. Een brief\naan Ristic of aan Milan zou wellicht nuttig kunnen zijn?"\n\n"Ach neen," zeide Wronsky, alsof hij moeite had hem te begrijpen. "Als\nu wil, laat ons dan nog een poos op- en neergaan. In den waggon is\nhet zoel. Een brief? Neen, ik dank u. Om te sterven behoeft men geene\naanbevelingen, tenzij aan de Turken," antwoordde hij, en zijn mond\nglimlachte, maar zijn oogen behielden de uitdrukking van bittere\ndroefheid.\n\n"Maar men kan betrekkingen aanknoopen, die onder de bestaande\nomstandigheden nuttig zijn kunnen. Ik verheugde mij toen ik van uw\nbesluit hoorde. Men had van vele zijden grieven tegen de vrijwilligers,\nmaar een man als u zal hen in de publieke opinie verheffen."\n\n"Ik heb slechts de verdienste, dat ik niet aan het leven hecht en\ngenoeg kracht heb om een carre uit elkander te slaan of op de plaats\nte blijven. Dat weet ik. Ik verheug mij, dat er iets is waarvoor ik\nmijn leven kan wagen, dat mij niet slechts nutteloos schijnt, maar\nzelfs lastig is. Zoo kan het nog voor iets ten voordeel zijn." En hij\nmaakte met de kin een ongeduldige beweging uithoofde van aanhoudende,\nkwellende tandpijn, die hem zelfs verhinderde met den gewilden nadruk\nte spreken.\n\n"U zal weer geheel opleven, dat verspel ik u," zeide Kosnischew, die\nzich diep geroerd gevoelde. "Onze verdrukte broeders te bevrijden is\neen doel, waarvoor het waard is te leven en te sterven. God geve u\neen goeden uitslag op uw edel pogen en inwendigen vrede!"\n\n"Ja, als werktuig mag ik wat zijn, als mensch ben ik eene ruine," zeide\nhij en drukte krachtig de hand, die Kosnischew hem toereikte. Hij zweeg\nen keek naar de raderen van den tender, die langzaam en gelijkmatig\nover de rails voortrolden. Een diepe smart stond in zijn trekken te\nlezen. De tender en het spoor riepen haar, of liever wat van haar\novergebleven was, in zijn geheugen terug zooals hij haar gezien had,\ntoen hij half waanzinnig de loods bij het station binnengestormd was;\ndaar had zij gelegen, nog onlangs vol leven, toen een bloedig lichaam,\nschaamteloos uitgestrekt voor de oogen van vreemden! Het achterwaarts\ngebogen hoofd met de zwarte vlechten en de fijne krulletjes langs\nde slapen was ongedeerd gebleven; op het schoon gelaat en de half\ngeopende roode lippen scheen een versteende, roerende klacht te liggen,\nmaar in de wijdgeopende oogen lag een ontzettende uitdrukking, die\nduidelijker dan met woorden het verschrikkelijke woord uitsprak:\n"gij zult er berouw van hebben...."\n\nHij gaf zich moeite zich haar zoo te herinneren, als hij haar de eerste\nmaal aan het station ontmoet had, zoo poetisch schoon en aanlokkend,\nzoo vol levenslust en behoefte aan geluk en zelf geluk verspreidend,\nniet zoo bitter en wraakzuchtig als hij zich haar uit hun laatst\nbijeenzijn herinnerde.... Hij trachtte de schoonste met haar beleefde\noogenblikken te voorschijn te roepen, maar deze waren nu voor altijd\nvergiftigd. Zij stond hem nu nog slechts voor oogen in haar opgewonden\ntoorn en haar zegevierend besluit om zich te wreken.... En hij gevoelde\ngeen tandpijn meer, een snikken schokte zijn geheele wezen!\n\nNadat hij eenige malen zwijgend de vrachtgoederen was voorbijgegaan,\nhad hij de heerschappij over zich zelf herwonnen en wendde zich nog\neenmaal kalm tot Sergej Iwanowitsch, die hem weder voorbijging.\n\n"Is er sedert gisteren nog geen nieuw telegram aangekomen?"\n\n"Ja, zij zijn voor de derdemaal geslagen, maar morgen verwacht men\neen beslissenden veldslag."\n\nNadat zij nog een oogenblik over Milans proclamatie tot koning en\nvan de gevolgen dezer gebeurtenis hadden gesproken, keerden zij na\nhet tweede bellen ieder naar zijn waggon terug.\n\n\n\n\n\n\nXXVII.\n\n\nDaar Sergej Iwanowitsch eerst in het laatste oogenblik tot zijn\nvertrek naar buiten had besloten, had hij zijn broeder daarvan geen\nbericht gezonden. Lewin was derhalve niet te huis toen Kosnischew en\nKatawassow in een tarantas, die zij aan het station gehuurd hadden,\nbestoven als Arabieren, des middags om twaalf uur voor zijn huis\nstilhielden. Kitty zat met haar vader en Dolly op het balkon. Zij\nherkende haar zwager en snelde naar beneden hem te gemoet.\n\n"Je moogt je wel schamen, dat je ons niets hebt laten weten!" zeide\nzij, terwijl zij hem de hand reikte en het voorhoofd hem\ntegenhield. "Je ziet, dat we heel goed hebben gereden zonder je\nmoeite te veroorzaken," antwoordde Sergej Iwanowitsch. "Maar ik\nben zoo bestoven, dat ik u bijna niet durf naderen. Ik had zooveel\ndrukten, dat ik vooraf niet kon bepalen, wanneer ik mij zou kunnen\nlosrukken. Maar gijlieden hier geniet, als altijd, in je stille hoekje\neen vreedzaam geluk.... Hier onze oude vriend Fedor Wassilitsch is\ner ook eens uitgevlogen."\n\n"Denk niet, dat ik wezenlijk een neger ben; als ik mij heb gewasschen,\nzal ik een menschelijk voorkomen hebben," en zijn witte tanden\nschitterden tusschen zijn schalkachtig vertrokken lippen, terwijl\nhij haar de hand reikte.\n\n"Kostja zal heel blijde zijn.... Hij is in het veld, maar hij zal\nwel terstond terug zijn."\n\n"Altijd druk in de zaken. Maar wij zijn ook in Arkadie," zeide\nKatawassow.--Wij in de stad zien en hooren niets dan van den Servischen\noorlog. Hoe denkt onze vriend daarover? Waarschijnlijk anders als\nandere menschen?"\n\n"Ja, niet zooals allen," antwoordde Kitty een weinig verlegen en\nwendde zich tot Kosnischew: "Ik zal hem laten halen. Papa is ook\nhier. Hij is eerst onlangs uit het buitenland teruggekomen."\n\nZij liet dus naar Lewin zoeken, wees de bestoven gasten hun kamers,\nbestelde voor hen een verversching en ging toen weer naar het balkon.\n\n"Dat zijn Sergej Iwanowitsch en Katawassow, de professor," zeide zij.\n\n"Oef! dat is veel op eens met die warmte," meende de oude vorst.\n\n"Neen, papa, hij is heel aardig en net en Kostja houdt veel van hem,"\nzeide Kitty met een smeekend lachje, daar zij in zijn trekken een\nspottende uitdrukking bemerkte.\n\n"Ik heb er niets tegen."\n\n"Ga jij ze wat bezig houden, Dollylief," wendde zij zich tot deze. "Zij\nhebben onderweg Stiwa aangetroffen, hij is welvarend. Ik moet eens\nnaar mijn kleinen Mitja. Hij heeft sedert van morgen niets gehad en\nzal ongeduldig worden. Hij zal misschien wakker zijn en schreien."\n\nEn met snelle schreden ijlde zij naar de kinderkamer.\n\nMitja schreide werkelijk. Reeds van verre hoorde Kitty zijn stem en\nverdubbelde haar schreden. De stem was krachtig en gezond, slechts\nhongerig en ongeduldig.\n\n"Schreit hij al lang, Stanja?" vroeg Kitty, terwijl zij haastig\nop een stoel ging zitten en zich gereed maakte om hem de borst te\ngeven. "Geef hem toch dadelijk hier. Wat ben je langzaam! Het mutsje\nkun je immers later vastbinden."\n\nHet kind liet een vreeselijk hongerig schreeuwen hooren.\n\n"Zoo kan het toch niet, moedertje," zeide Agasija Michailowna, die\nnu bijna altijd in de kinderkamer was; "hij moet toch eerst in orde\ngebracht worden." "Suja, suja," zong zij over hem gebogen, zonder\nzich aan de moeder te storen.\n\nStanja bracht eindelijk het kind naar zijn moeder. Agasija Michalowna\nging achter hen heen met een gelaat overvloeiende van teederheid.\n\n"Hij kent mij al! wezenlijk, hij kent mij!" riep zij uit.\n\nMaar Kitty sloeg geen acht op haar; haar ongeduld vermeerderde met\ndat van het kind. Derhalve kwam ook de zaak niet dadelijk in orde. Het\nkind vatte niet juist aan zooals het moest en ergerde zich.\n\nEindelijk, na een laatste wanhopig geschreeuw gelukte het; moeder en\nkind werden nu gelijktijdig rustig en stil.\n\n"Nu kun je wel gaan," fluisterde Kitty. "Hij zal inslapen. Maar\nhet arme kind baadt in zweet." En zij betastte het van alle\nzijden. "Waarom denk je, dat hij je reeds kent?" liet zij volgen,\nen beschouwde met genoegen de oogjes, die van onder het mutsje\nhaar tevreden en guitig schenen aan te kijken, zijn zachte wangen,\ndie zich gelijkmatig opbliezen en de rooskleurige handjes, die zich\nonophoudelijk bewogen. "Dat is onmogelijk, want als hij iemand kende,\nzou hij mij het eerst kennen," antwoordde Kitty op Agasija\'s bewering.\n\n"Als hij wakker wordt, zal u het zien, als God wil. Doe ik zoo, dan\nverheldert zijn gezichtje geheel," volhardde Agasija Michailowna. "Nu\ngoed, goed! Wij zullen het wel zien," fluisterde Kitty! "Ga nu\nmaar. Hij slaapt in."\n\nAgasija ging op de teenen de kamer uit; Stanja liet de rouleaux neder,\njoeg de vliegen weg van achter de mousselinen gordijnen van het bedje\nen evenzoo een groote bromvlieg, die tegen de vensterruiten stiet,\nen nadat zij met een berkentak over moeder en kind gezwaaid had,\nging zij zitten.\n\n"Welk een hitte! Foei hoe warm! Als de hemel maar regen gaf!" zeide\nzij.\n\n"Ja ja! St.!" antwoordde Kitty, terwijl zij teeder en licht Mitja, die\nde kleine oogjes nu opende, dan sloot, op haar schoot wiegde. Eindelijk\nhield ook het kleine handje op zich te bewegen. Het kind zag, terwijl\nhij slechts van tijd tot tijd zijn voedingsbezigheid voortzette en de\nlange wimpers ophief, zijn moeder aan met de vochtige oogjes, die in\nhet half donker zwart schenen. Men hoorde de kindermeid niet meer;\nzij was zelf ingesluimerd. Van boven liet zich de stem vernemen van\nden ouden vorst en het gelach van Katawassow.\n\n"Zij zijn ook zonder mij in discours geraakt," dacht Kitty, "maar het\nis toch ergerlijk, dat Kostja er niet is. Hij zal wel weer naar de\nbijenkorven zijn gegaan. Dat wekt altijd zijn belangstelling op. In\nde lente was hij somwijlen somber en gedrukt, nu zijn die phasen\nveel minder. Hij heeft te veel philosophieen gelezen en dat bracht\nhem tot ongeloof. Hij zegt zelf, dat hij geloovig wenschte te zijn;\nmaar waarom is hij het dan niet? Waarschijnlijk omdat hij te veel\ndenkt als hij alleen is. Is hij al een ongeloovige, mij dunkt, het\nis toch nog beter zoo te zijn dan zooals madame Stahl was en ik zijn\nwilde in Soden--neen, hij is oprecht en braaf."\n\nEn daarbij viel haar een onlangs door hem betoonde trek van\ngoedheid in. Een paar weken geleden had Dolly van haar echtgenoot\neen berouwvollen brief ontvangen, waarin hij haar bezwoer zijn eer\nte redden en haar goed te verkoopen om daarmede zijn schulden te\nbetalen. Dolly was buiten zich zelf; zij verachtte haar man, was\ntoornig en had medelijden met hem, en het einde was, dat zij ten\nslotte inwilligde een deel van haar goed te verkoopen. En nu dacht\nKitty bewogen en onwillekeurig glimlachend aan de verlegenheid en de\nongeschikte pogingen om het middel, dat hij tot Dolly\'s redding had\nbedacht, haar voor te stellen, zonder haar te beleedigen. Hij zocht\nnamelijk Kitty te overreden haar aandeel in Dolly\'s bezitting af te\nstaan, wat haar zelf tot hiertoe niet in den zin was gekomen.\n\n"Welk een ongeloovige is hij dan? Met zulk een hart en in gestadige\nzorg om niemand leed te doen! Alles heeft hij voor anderen over. Sergej\nIwanowitsch acht het natuurlijk, dat Kostja zijn rentmeester is. Nu\nstaan ook Dolly en haar kinderen onder zijn bescherming, en al\nde boeren komen dagelijks bij hem, alsof hij verplicht is hen te\nhelpen.... Ja, wordt maar zoo goed als je vader!" dacht zij, terwijl\nzij met haar lippen Mitja\'s wang aanraakte en hem aan Stanja overgaf.\n\n\n\n\n\nXXVIII.\n\n\nLewin had een broeder gehad, Nicolaas Dimitritsch, van wien hij\nen zijn broeder Sergej langen tijd gescheiden waren geweest. Door\nverregaand losbandig gedrag had hij zijn vermogen verspild, zijn\nnaam onteerd en zijn gezondheid verwoest. Er waren jaren verloopen,\ndat men niets van hem had vernomen, tot eindelijk een brief uit een\nkleine provincieplaats Lewin naar zijn sterfbed riep. Kitty wist,\ndat deze broeder bestond, maar had hem nimmer gezien.\n\nZij wilde Lewin ter zijde staan, toen een treurige en wellicht\nmoeielijke taak hem werd opgelegd, en vergezelde hem naar den\ndoodzieken broeder. Deze, wrevelig tegen de geheele wereld en\nniet geloovende aan zijn naderend einde, ontving hen in eene\ngemoedsstemming, die beiden bitter bedroefde, terwijl zij met\npijnlijke smart die uitgeteerde gestalte beschouwden, op wier gelaat\nreeds de dood zijn teeken had geschreven. Kitty betoonde zich eene\nuitstekende verpleegster. Bij haar vrouwelijke zachtheid ontwikkelde\nzij zulk een geestkracht en moed als men van haar niet zou verwacht\nhebben. Het diep mededoogen, het geduld en de zelfopofferende liefde\nvan dit schoon en beminnelijk wezentje oefenden een wonderbaar\nverzachtenden invloed op den ongelukkige uit. Diep ellendig, als hij\nin den laatsten tijd geweest was, had hij op zijn ziekbed de geheele\nwereld gevloekt. Ongeloovige en materialist, als hij zich steeds\nhad voorgedaan, had hij steeds en ook toen hij reeds hopeloos ziek\ndaarneder lag den spot gedreven met al wat op iets hoogers betrekking\nhad. Zijn ingenomenheid met en eerbied voor deze schoonzuster, die hem\nvoorkwam als een wezen uit andere en hoogere sfeer, opende zijn ziel\nvoor het geloof aan onbaatzuchtige liefde, aan een oneindig wezen,\ndat de oorzaak is van al wat bestaat en een wezen vol liefde moet\nzijn. Toen het hem zekerheid was geworden, dat hij sterven ging,\ngreep hij naar troost, bad hij om vergeving. De cynische zekerheid,\ndie in ruw zingenot bevrediging had gezocht, had hem in die uren\ngeheel begeven en plaats gemaakt voor vernedering, zelfverwijt,\ndiep schuldgevoel. Hij trachtte te bidden en hoorde gretig naar de\ntroostende woorden van Gods barmhartigheid, die een oude eerwaardige\npope zijner kerk tot hem richtte.\n\nSedert het sterven van zijn broeder, dat op Lewin een diepen indruk\nhad gemaakt, onderwierp hij het probleem van het leven aan een nieuwe\nbeschouwing en plaatste het in een ander licht. De overtuiging,\ndie van twintig tot vier en dertig jaar het geloof zijner kindsheid\nhad vervangen, wankelde op haar grondslagen. Het leven scheen hem\nnog ontzaglijker toe dan de dood. Van waar kwam het? Wat beteekende\nhet? Waartoe was het ons gegeven? Het organisme, zijn verwoesting,\nde onvergankelijkheid der stof, de wetten van het behoud en de\nontwikkeling der krachten, deze woorden en de wetenschappelijke\ntheorieen, die zich er aan verbonden, waren ongetwijfeld interessant\nten opzichte van het intellectueele leven, maar waren ze voldoende\nin den loop van \'s menschen bestaan?\n\nLewin was gelijk aan iemand, die door de barre koude gaande en zijn\nwarme pels voor een mousselinen kleedij verwisseld hebbende, alsdan,\nniet door redeneering begrijpt, maar in zijn geheele lichaam voelt,\ndat hij naakt, beroofd en bestemd is om ellendig om te komen.\n\nVan toen af gevoelde Lewin, zonder iets in zijn uitwendig leven\nte veranderen, zich steeds ontrust over zijn onwetendheid, daar\nhij gedrongen was met droefheid te erkennen, dat datgene, wat hij\nzijn _overtuigingen_ noemde, wel verre van hem licht te geven, die\ndingen voor hem ontoegankelijk maakte, waaraan hij zulk een dringende\nbehoefte gevoelde.\n\nDe dagelijksche beslommering en afleiding verdrongen wel deze\ngedachten, maar na de bevalling van zijn vrouw, toen hij te Moskou\nzonder bepaalde bezigheid leefde, keerden zij gedurig met klimmende\nhardnekkigheid terug.\n\nHij stelde zich de vraag aldus: "Indien ik de verklaringen van het\nChristendom omtrent het probleem van mijn bestaan niet aanneem, waar\nzal ik dan andere vinden?" En hij doorvorschte zijn wetenschappelijk\nsysteem even vruchteloos, als hij een speelgoedwinkel of een arsenaal\nzou doorzocht hebben om er voedsel te vinden.\n\nOnwillekeurig, onbewust, zocht hij in zijn lectuur, in zijn\nconversatie, in de personen, die hem omringden, een of ander\naanrakingspunt met het onderwerp, dat hem geheel vervulde.\n\nEene daadzaak verwonderde hem en hield hem meer bizonder bezig:\nwaarom schenen de lieden zijner wereld, die grootendeels, even als\nhij, het geloof met de wetenschap hadden verwisseld, geen zedelijk\nlijden te ondervinden en volmaakt voldaan en tevreden te leven? Zou de\nwetenschap hen meer duidelijk en klaar antwoorden op deze verwarrende\nvragen? En hij begon de menschen en boeken, die de zoo vurig verlangde\noplossing konden bevatten, te bestudeeren.\n\nHij ontdekte evenwel, dat hij in een grove dwaling was vervallen door\nmet zijn makkers van de universiteit aan te nemen, dat de godsdienst\niets zonder beteekenis is; zij, die hij het meest genegen was: de\noude vorst, Lwof, Sergej Iwanowitsch, Kitty, bewaarden het geloof\nhunner jeugd, dat hij zelf had gedeeld; de vrouwen in het algemeen\nen het geheele volk geloofden.\n\nVerder zag hij in, dat de materialisten, wier gevoelens hij deelde,\naan deze geen bizondere beteekenis gaven en, verre van die vraagstukken\nte verklaren, zonder welker oplossing het leven hem onmogelijk scheen,\nschoven zij ze ter zijde om er in de plaats de definitie van andere\nvoor te geven, die hem zeer onverschillig lieten, als: de ontwikkeling\nvan het organisme, de mechanische verklaring der ziel e.z.v.\n\nSedert het gevaar, waarin zijn vrouw had verkeerd, had Lewin een\nvreemde ontroering ontwaard; hij, de ongeloovige, had gebeden ... en\ngebeden met een oprecht geloof; maar zoodra hij tot kalmte was\nteruggekeerd, gevoelde hij, dat zijn leven onvatbaar was voor zulk\neen gesteldheid der ziel. Op welk een oogenblik was hem de waarheid\nverschenen? Kon hij toegeven, dat hij zich had bedrogen? Moest\nhij zijn heimwee naar God omdat het, als hij het door koude\nredeneering ontleedde, in het stof terugviel, als een bewijs van\nzwakheid beschouwen? Of zou het zijn ontstaan door het besef eener\nheilige waarheid, waarvan het gevoel in het menschelijk gemoed ligt\nverborgen?.... Deze strijd in zijn binnenste drukte hem pijnlijk en\nhij trachtte met al zijn krachten zich er van te bevrijden.\n\n\n\n\n\nXXIX.\n\n\nOverstelpt door deze gedachten, las en peinsde hij gedurig, maar het\ndoel scheen zich meer en meer te verwijderen.\n\nOvertuigd, dat het vruchteloos was in het materialisme een antwoord\nop zijn twijfelingen te zoeken, herlas hij sedert den laatsten tijd\nvan zijn verblijf te Moskou en op het land Plato, Spinoza, Kant,\nSchelling, Hegel en Schopenhauer; deze bevredigden zijn verstand\nzoolang hij ze las of hun leerstellingen plaatste tegenover andere\nleerbegrippen, vooral tegenover de theorieen der materialisten;\nmaar ongelukkig--zoodra hij, onafhankelijk van deze gidsen, de\ntoepassing zocht op eenig twijfelachtig punt, verviel hij in dezelfde\nradeloosheid. De uitdrukkingen _geest, wil, vrijheid, zelfstandigheid_\nhadden voor zijn verstand slechts een zekeren zin voor zoover hij den\nkunstigen draad der gevolgtrekkingen dezer wijsgeeren volgde en zich\nhield aan hun fijne onderscheidingen; maar als hij ze beschouwde\nuit het oogpunt van het werkelijk leven, dan stortte de kunstige\nopstapeling ineen, en hij zag nog slechts een verzameling van woorden,\ndie in geen verband stonden in met dat "zeker iets," dat in het leven\nnog noodzakelijker is dan de rede.\n\nSchopenhauer kon hem slechts korten tijd eenige kalmte geven. Toen\nzocht hij de waarheid in een onfeilbare kerk, wat hem het\ngemakkelijkste scheen, maar toen het hem opviel, dat de Grieksche en\nde Katholieke kerk, die beiden beweerden onfeilbaar te zijn, elkander\nveroordeelden, begreep hij, dat de kerkelijke theologie hem evenmin\nvoldoende grondslagen kon geven als de philosophie!\n\nDe geheele lente door was hij zich zelf niet en doorleefde hij\nsmartelijke uren.\n\n"Ik kan niet leven zonder te weten wat ik ben en wat het doel is van\nmijn bestaan," dacht Lewin.\n\n"In de oneindigheid van den tijd, van de stof, van de ruimte vormt\nzich een organische cel, blijft een oogenblik bestaan en barst.... Deze\ncel ben ik!"\n\nDit treurige sophisme was liet eenige, het hoogste resultaat der\nwerkzaamheid van het menschelijk denken gedurende eeuwen; dat was\nde slotsom van het geloof, waarop zich de nieuwste nasporingen van\nden wetenschappelijken geest grondden; Lewin had zich er zonder te\nweten waarom en eenvoudig omdat die theorie hem het helderst scheen,\nonwillekeurig van doorgedrongen.\n\nMaar deze slotsom scheen hem nu niets anders dan een sophisme; hij zag\ner het vernielend werk in van een geest des kwaads; het was zijn plicht\nzich er aan te onttrekken; de macht daartoe was in ieders bezit ... En\nLewin, voorspoedig, bemind, gelukkig, bovendien echtgenoot en vader,\ndacht soms huiverend aan de mogelijkheid dat men in zijn geval er\ntoe komen kon het leven af te werpen.\n\nMaar hij bleef leven en strijden.\n\n\n\n\n\nXXX.\n\n\nHoe meer Lewins geest geschokt was door de moeielijkheid om het\nprobleem van zijn bestaan te ontleden, des te meer gaf hij zich over\naan de bemoeiingen van het dagelijksch leven. Hij hervatte tegen\nde maand Juni zijn werkzaamheden op Prokowska: het bestuur over de\nlanderijen van zijn zuster en van zijn broeder, zijn relatie\'s met zijn\nburen en zijn boeren: hij voegde er dit jaar een bijenjacht bij, die\nhem bezig hield en met ijver bezielde. Zonder er over te redeneeren,\nvolbracht hij zijn nieuwe plichten en een zedelijk instinct zeide hem,\ndat \'t zoo het beste was. Vroeger gaf het denkbeeld een goede daad te\nverrichten hem vooraf een zachten indruk van vreugde, maar de daad op\nzich zelf verwezenlijkte zijn hoop en verwachting niet, en hij begon\nspoedig te twijfelen aan het nuttige van zijn streven. Thans ging\nhij recht op het doel af zonder blijdschap, maar ook zonder aarzelen\nen de verkregen resultaten bleken voldoende te zijn. Hij groef zijn\nvoor in den akker met de onbewustheid van den ploeg.\n\nIn plaats van over zekere levensvoorwaarden te redeneeren, nam hij ze\naan als even noodzakelijk als het dagelijksch voedsel. Te leven naar\nhet voorbeeld zijner voorvaders, hun ondernemingen voort te zetten,\nten einde ze op zijn beurt na te laten aan zijn kinderen, daarin\nzag hij een plicht, waaromtrent niet viel te twijfelen, en hij wist,\ndat om dit doel te bereiken de grond moest bemest, bebouwd en onder\nzijn eigen toezicht bezaaid worden, zonder dat hij het recht had deze\nzorg aan zijn boeren over te laten. Hij wist evenzeer, dat hij hulp\nen bescherming moest verleenen aan zijn broeder, aan zijn zuster,\naan vele boeren, die hem kwamen raadplegen, als aan kinderen, die hem\nwaren toevertrouwd; zijn vrouw en Dolly hadden gelijk recht op zijn\ntijd, en dat alles legde ruimschoots beslag op zijn levensbestaan,\nwaarvan hij, als hij er over peinsde, de beteekenis niet kon verklaren,\n\'t Was een vreemde zaak: niet slechts stond zijn plicht hem duidelijk\nvoor oogen, maar hij voelde ook geen twijfel omtrent de wijze om dien\nte betrachten in de bizondere gevallen van het dagelijksch leven;\nalzoo aarzelde hij niet zijn arbeiders zoo goedkoop mogelijk te huren,\nmaar hij wist, dat hij zo niet moest huren boven noch beneden den\nnormalen prijs; hij leende geld aan een boer om hem uit de klauwen\nvan een woekeraar te rukken, maar bewees hem later geen gratie bij het\nbetalen van de rente; hij strafte gestreng het stelen van hout, maar\nzou zich bezwaard gevoeld hebben het vee van een boer te schutten, dat\ngevonden werd op zijn weiden; hij hield het loon in van een arbeider,\ndie uit hoofde van den dood zijns vaders gedwongen was het werk te\nmidden van den oogst te verlaten, maar hij onderhield en verzorgde\nde oude dienaren, die niet meer werken konden; hij liet de boeren\nwachten om zijn te huis gekomen vrouw te gaan omhelzen, maar hij zou\nniet naar zijn bijenkorven hebben willen gaan zonder hen ontvangen te\nhebben. Hij trachtte dit persoonlijk wetboek niet uit te diepen of uit\nte pluizen en verwijderde de redeneering daarover, die den helderen\nen duidelijken blik op zijn plicht had kunnen benevelen. Zijn fouten\nvonden bovendien een gestrengen rechter in zijn geweten, dat altijd\nwaakte en hem geen toegevendheid bewees.\n\nHet was aldus dat hij leefde, het spoor volgend door het leven hem\naangewezen, altijd zonder de mogelijkheid te zien het mysterie van\nhet bestaan te verklaren en steeds gekweld door zijn onwetendheid\nen de vrees, dat de wanhoop van den zelfmoordenaar hem zou kunnen\novermeesteren.\n\n\n\n\n\n\nXXXI.\n\n\nDe dag der aankomst van Sergej Iwanowitsch te Pakrowsky was voor\nLewin vol gemoedsaandoeningen geweest.\n\nMen was aan het drukste tijdstip van het jaar gekomen, aan datgene, dat\neen inspanning van krachten vereischte, die men niet genoeg waardeert,\nomdat ze geregeld terugkeert en slechts eenvoudige uitkomsten\noplevert. Maaien, garven binden, het koren binnen brengen, op nieuw\nploegen en zaaien,--dit zijn werkzaamheden, die niemand verwonderen,\nmaar om ze te volvoeren in den korten tijd door de natuur verleend\nis het noodzakelijk, dat jong en oud het werk aangrijpen, men moet\nzich drie of vier weken vergenoegen met brood, uien en kaas, men\nkan slechts eenige uren slapen, men kan dag of nacht niet ophouden,\nen dit verschijnsel herhaalt zich ieder jaar door geheel Rusland.\n\nLewin gevoelde zich in dat opzicht een met het volk; hij ging \'s\nmorgens vroegtijdig naar het veld, kwam terug om te ontbijten met\nzijn vrouw en zijn schoonzuster, dan ging hij naar de bouwhoeve,\nwaar hij altijd wat te besturen vond. En terwijl hij het opzicht\nhield over de werkzaamheden of zat te praten met zijn schoonvader\nen de dames, vervolgde hem dezelfde vraag: "Wie ben ik? Waar ben\nik? Waartoe ben ik?"\n\nToen hij bij de met nieuw stroo gedekte schuur stond, zag hij het\ndoor de dorschmachine opgejaagde stof in de lucht dansen, het stroo\nzich buiten de machine verspreiden op het door de zon beschenen gras,\nterwijl de zwaluwen zich verborgen onder het dak en de arbeiders de\nwijk namen naar het binnenste gedeelte der schuur, waar de schaduw\nhet donkerst was.\n\n"Waartoe dat alles?" dacht hij; "waartoe ben ik hier om over hen het\nopzicht te houden en zij, waarom toonen zij hun ijver ten mijnen\nbehoeve? Daar is mijn oude vriendin Matrone (een groote magere\nvrouw, die hij van een brandwond had genezen en die dapper den grond\nschoffelde), ik heb ze genezen, dat is waar, maar zoo al niet thans,\ndan zal zij toch over een jaar of over tien jaren naar het graf worden\ngedragen, evenals dat mooie jonge meisje, dat de elegante speelt,\nals dat afgematte paard ..., als Fedor, die het opzicht heeft bij\nde dorschmachine en met zooveel gezag de vrouwen bevelen geeft,--en\nhet zal hetzelfde zijn met mij.... Waarom?" en in nadenken verzonken\nraadpleegde hij werktuigelijk zijn horloge om de taak der arbeiders\nte bepalen, liet Lewin de arbeiders uiteengaan en knoopte met Fedor\neen gesprek aan en ondervroeg hem ten opzichte van een rijken boer,\nPlaton geheeten, die weigerde het land te huren, dat hij te voren\naan een vereeniging had verpacht en dat het laatste jaar door een\nboer was bebouwd.\n\n"De prijs is te hoog, Constantin Dimitritsch," zeide Fedor.\n\n"Maar waarom heeft Mitionik dien het laatste jaar betaald?"\n\n"Platon zal niet denzelfden prijs betalen als Mitionik," zeide de\narbeider op af keurenden toon; de oude Platon zou zijn naaste niet\nhet vel over de ooren halen; hij heeft medelijden met den geringen\nman en zou hem, als het noodig was, crediet geven."\n\n"Waarom zou hij crediet geven?"\n\n"De menschen zijn niet allen gelijk: de een leeft voor zijn buik,\nzooals Mitionik, de ander voor zijn ziel, voor God, zooals de oude\nPlaton."\n\n"Wat noem je voor zijn ziel, voor God leven?" vroeg Lewin haastig op\nluiden toon.\n\n"Dat is eenvoudig: leven volgens Gods wil, volgens de waarheid. Niet\nallen doen zoo, dat is zeker, maar sommigen wel. U, bijvoorbeeld,\nConstantin Dimitritsch, u zou geen onrecht doen, ook niet tegen den\ngeringen man."\n\n"Ja, ja ... vaarwel!" prevelde Lewin, ten prooi aan een levendige\ngemoedsbeweging, en zijn stok nemende, richtte hij zijn schreden\nhuiswaarts.\n\n"Leven voor God, volgens de waarheid ... voor zijn ziel," deze woorden\nvan den boer vonden weerklank in zijn hart; en onduidelijke gedachten,\nmaar waarvan hij het heilrijke gevoelde, bewogen zich in zijn geest;\nzij ontsnapten uit een schuilhoek van zijn ziel, waar zij langen tijd\nwaren besloten geweest, om nu een nieuw licht voor hem to doen opgaan.\n\n\n\n\n\nXXXII.\n\n\nLewin ging met groote passen zijn weg, beheerscht door een geheel\nnieuwe gewaarwording; de woorden van den boer waren in zijn ziel\ngevallen als een electrieke vonk en de onzekere, duistere denkbeelden,\ndie hem eigen waren geweest, schenen te wijken en plaats te maken\nvoor gevoelens, die zijn hart vervulden met blijdschap.\n\n"Niet leven voor zich zelf, maar voor God! ... Welke God? Is het\nniet onzinnig te beweren, dat wij niet voor ons zelf, d.i. voor\n\'t geen ons behaagt en aantrekt, moeten leven, maar voor God, dien\nniemand kan begrijpen of verklaren? ... Evenwel heb ik deze onzinnige\nwoorden begrepen, ik heb niet getwijfeld aan hun waarheid ... ik heb\ner dezelfde beteekenis aan gehecht als die boer en ik heb misschien\nnooit iets zoo goed begrepen.\n\n"Fedor beweert, dat Mitionik leeft voor zijn buik, ik weet dat het waar\nis; wij redelijke wezens leven bijna allen zoo. Maar Fedor zegt ook,\ndat men moet leven voor God volgens de waarheid, en ik begrijp dit\neven goed.... Ik en millioenen menschen, rijk en arm, ontwikkeld en\neenvoudig, in het verledene en het tegenwoordige, wij stemmen overeen,\ndat men moet leven voor God en de waarheid, d.i. voor het goede.\n\n"Niet het ontledend verstand, niet de philosophie, maar het gemoed\nzegt ons, dat het zoo zijn moet.\n\n"Zou ik daarin werkelijk de oplossing van mijn twijfelingen hebben\nontdekt en nabij hebben gevonden, wat ik in de verte zocht?"\n\nLewin vervolgde zijn weg, ongevoelig voor warmte en vermoeienis, maar\noverstelpt door zijn gewaarwordingen, en in de behoefte om rustig\nna te denken, verliet hij den weg en ging het bosch in, waar hij\nzich onder de dichte schaduw van een boom op het gras nedervleide,\nen zette toen zijn overpeinzingen voort.\n\n"Ik moet mijn indrukken verzamelen....\n\n"Ik geloofde vroeger, dat in mijn lichaam, evenals in dat van het\ninsect, een ontwikkeling der stof werkte volgens sommige physische,\nchemische en physiologische wetten: eene onophoudelijke werking en\nworsteling, die zich tot alle uitstrekt: tot de boomen, de wolken,\nden nevel.... Maar waar liep dat streven op uit? Was de worsteling\nmet het oneindige mogelijk?... En ik verwonderde mij langs dezen\nweg, in weerwil van de uiterste pogingen, niets te vinden, dat mij\nopheldering gaf omtrent de beteekenis van het leven, van de aandrift,\nvan het verlangen, dat ons bezielt.... Dit hoogere zintuig is evenwel\nzoo levendig en helder in mijn binnenste, dat het de grond van mijn\nwezen uitmaakt; en toen Fedor mij zeide: \'Leven voor God en voor zijn\nziel,\' heb ik mij evenzeer verblijd als verwonderd hem het vraagstuk\nzoo eenvoudig te hooren oplossen.\n\n"Ik heb niets ontdekt, ik wist het al...; ik heb eenvoudig de\nkracht erkend, die mij eens het leven heeft geschonken en het mij nu\nwedergeeft. Ik gevoel mij bevrijd van twijfel en verwarring.... Ik\nzie mijn Meester!..."\n\nHij herinnerde zich den loop zijner gedachten sedert den dag dat bij\nhet zien van den stervenden broeder het denkbeeld van den dood hem\ndiep had getroffen. Toen was het, dat hij duidelijk begreep, dat de\nmensch, als hij geen ander uitzicht heeft als lijden, dood en eeuwige\nvernietiging, er toe komen moet, onder de gedachte aan zelfmoord, het\nprobleem van ons bestaan te verklaren op eene wijze, die er slechts\nde wreede ironie van een kwaadwillig wezen in kan zien. Maar zonder\ner in te slagen iets te verklaren, had hij zich toch niet gedood; hij\nwas gehuwd, hij had nieuwe blijdschap gekend, die hem gelukkig maakte,\nals zij niet gekruist werd door zijn verwarde en donkere gedachten.\n\nWat bewees deze inconsequentie? Zijn leven was toch nog beter geweest\ndan zijn leer. Zonder het te weten was hij staande gehouden door\ndie waarheden des geloofs, die hij met de moedermelk had ingezogen,\nhoewel zijn verstand ze miskende. Nu begreep hij, hoeveel hij er aan\nte danken had....\n\n"Wat zou ik geweest zijn, als ik niet had geweten, dat ik voor God\nmoest leven en niet voor de voldoening mijner behoeften? Ik zou hebben\ngelogen, gestolen, gemoord.... Geen der edele genoegens, die het leven\nmij geeft, zou voor mij hebben bestaan.... Ik was zoekende naar een\noplossing, die wijsgeerige bespiegeling niet kon geven, en ook slechts\nhet gemoed en het leven zelf gaven mij een antwoord. En deze kennis\nheb ik niet veroverd, zij is mij gegeven gelijk al het overige. Zou\nde bespiegeling mij ooit hebben aangetoond, dat ik mijn naaste moet\nliefhebben in plaats van hem te verworgen? Toen men het mij evenwel\nonderwees in mijn jeugd, geloofde ik het gemakkelijk en dit is de\nreden, dat ik het steeds wist. Het bewijs, dat het onderricht der\nrede levert, is de strijd om het bestaan, de wet, die eischt, dat\nelke hinderpaal, die de voldoening onzer begeerten in den weg staat,\nwordt verbrijzeld; de zelfzuchtige verwoesting is logisch,--terwijl\nhet volstrekt niet met de gevolgtrekking der koude redeneering strookt\nzijn naaste lief te hebben. O hoogmoed en dwaasheid," dacht hij,\n"gevolg van de sluwheid en doortraptheid der koude redeneering van\nhet verstand!..."\n\n\n\n\n\nXXXIII.\n\n\n"Ik meende," dacht hij verder, "door koele bespiegelingen te zijn\ningedrongen in de geheimen der natuur en het probleem van het\nmenschelijk leven tot zekere hoogte te hebben opgelost. Doen ook\nde wijsgeeren niet zoo met hun stelsels? En ziet men niet duidelijk\nin de onthulling van elke theorie eenigszins de beteekenis van het\nmenschelijk leven aangewezen zooals de boer Fedor ze opvat? Zij komen\ner altijd minder of meer toe, maar dikwijls door een dubbelzinnige\nredeneering. Laat ons eens overgelaten zijn aan onze rede, aan onze\ndriften, zonder de kennis van onzen Schepper, zonder het zedelijk\nbesef van goed en kwaad.... Welke uitkomst zouden wij verkrijgen? Men\nwerpt soms zijn geloof over boord, omdat men er van verzadigd meent te\nzijn en als de kinderen, die de waarde van hetgeen zij genieten niet\ninzien, hunkert men naar iets nieuws, dat in valschen glans schittert\nen waarmede men zich toch niet voeden kan. Ik, een Christen, opgevoed\nin het geloof, bevoorrecht met de weldaden van het Christendom, zonder\ner het rechte besef van te hebben gehad, ik heb getracht de essence\nvan mijn leven te vernietigen.... Maar in de uren van lijden en smart\nheb ik tot _Hem_ geroepen, die de bron van alle licht en leven is,\nen ik hoop, dat mijn gevaarlijke opstand tegen Hem mij is vergeven."\n\n"Neen, de rede heeft mij niets geleerd; wat ik weet is mij gegeven,\nis te voorschijn gebracht uit het gemoed en door het geloof van het\nChristendom."\n\n"De kerk?" hernam hij, zich omkeerende en ziende naar een troep\nvee, die naar de rivier ging. "Kan ik waarlijk alles gelooven, wat\nde kerk leert?" vroeg hij zich zelf en kwam op een punt, dat zijn\nverkregen rust eenigszins verstoorde. En hij herinnerde zich de\ndogma\'s, die hem zoo vreemd hadden toegeschenen.... "De schepping\n.... Maar hoe verklaart zij het bestaan? De duivel?... Hoe wordt\nhierdoor het kwaad verklaard?... De verlossing door het kruis en door\nboetedoeningen?... De dogma\'s der kerken," dacht hij, "leggen aan\nmillioenen menschelijke wezens, die de aarde bevolken, jongen en ouden,\nboeren en keizers, geleerden en onwetenden, de verplichting op dezelfde\nbegrippen te hebben, om er dat in- en uitwendig leven uit samen te\nstellen, dat alleen waard is beleefd te worden.... Maar leven voor\nGod, voor de waarheid, voor zijn ziel, dit is immers wat de stichter\nvan het Christendom heeft gewild. De groote waarheden door Hem ons\nverkondigd staan boven de bizondere dogma\'s der kerkgenootschappen. Ik\nwil slechts naar Hem hooren, door wien de Godheid tot de menschheid\nheeft gesproken."\n\nOp den rug gelegen, beschouwde hij den hemel boven zich.\n\n"Ik weet wel," dacht hij, "dat dit de oneindige ruimte is en niet een\nblauw gewelf, dat boven mij is uitgespannen,--maar mijn oog dringt\nniet door dat schijnbaar rond gewelf. De blik van Hem, die verder zag,\nmoet zijn telescoop zijn."\n\nLewin eindigde zijn overpeinzing; hij hoorde een geheimzinnige stem,\ndie zich blijmoedig verhief in zijn binnenste.\n\n"Is dat waarlijk geloof?" vroeg hij zich zelf. "Hoe dankbaar ben ik,\nmijn God, voor het licht, dat Gij mij aanvankelijk hebt geschonken\nna het ronddolen in nevel en duisternis."\n\n\n\n\n\nXXXIV.\n\n\nToen Lewin zijn huis naderde, bemerkte hij Tanja en Grischa, die hem\nkwamen tegenloopen.\n\n"Oom Kostja! mama, grootpapa en Sergej Iwanowitsch en nog een,"\nzeide Tanja, "komen u te gemoet."\n\n"Wie is die andere?"\n\n"Zoo\'n rare heer! Hij doet altijd zoo met de armen." En Tanja bootste\nWalawassow\'s gesticulaties na.\n\n"Is hij oud of jong?" vroeg Lewin lachend. "Als het maar geen\nonaangenaam mensch is!" dacht hij, maar herkende spoedig bij de eerste\nbocht van den weg Katawassow met zijn stroohoed op. Hij sloeg juist\nzoo met de armen als Tanja voorgesteld had.\n\nLewin groette zijn broeder on Katawassow hartelijk en vroeg Dolly\nnaar zijn vrouw.\n\n"Zij is met Mitja het bosch ingegaan. Zij wilde hem daar laten slapen,\nomdat het in huis te warm is."\n\nLewin had zijn vrouw steeds gewaarschuwd het kind niet het bosch in\nte dragen, omdat hij het daar niet zonder gevaar achtte, en derhalve\nwas dit bericht hem onaangenaam.\n\n"Zij sleept hem van de eene plaats naar de andere," zeide de vorst\nlachende. "Ik heb haar aangeraden, hem in den kelder te brengen."\n\n"Ziet u, Darja Alexandrowna," zeide Kosnischew en wees met zijn\nzonnescherm naar eenige witte wolken, die boven de esscheboom opkwamen:\n"Wij krijgen spoedig regen."\n\nLewin was op Katawassow toegetreden.\n\n"Daar doet u wel aan, dat ge eens gekomen zijt."\n\n"Het was al lang mijn voornemen. Nu zullen we alles ordelijk bespreken\nen naar behooren met elkander strijden! Heeft u Spencer doorgelezen?"\n\n"Neen, nog niet geheel," zeide Lewin. "Overigens heb ik hem nu niet\nmeer noodig."\n\n"Hoe zoo? Dat is merkwaardig. Waarom niet meer?"\n\n"Dat beteekent, dat ik mij ten slotte overtuigd heb, dat ik bij hem\nen zijns gelijken de oplossing der vragen, die mij bezig houden,\nniet zal vinden. Nu.... Maar later meer daarover. Hier gaat de weg\nnaar mijn bijenkorven. Doet u het genoegen, dan gaan wij daarheen,"\nwendde hij zich tot allen.\n\nNadat zij een smal voetpad door eene weide waren overgegaan, liet\nLewin zijn gasten in de schaduw van een populier op een bank van ruwe\nhoutklossen, die hij zelf hier opgericht had voor bezoekers, die bang\nwaren voor de bijen. Hij zelf ging binnen de afschutting en haalde voor\nde groote zoowel als voor de kleinen brood, agurken en verschen honig.\n\n"Weet je, Kostja, wien Sergej Iwanowitsch op reis ontmoet heeft?" vroeg\nDolly, terwijl zij de agurken en den honig onder de kinderen\nverdeelde. "Wronsky. Hij gaat naar Servie."\n\n"En dat niet alleen; hij voert een geheel escadron voor zijn rekening\nmede," voegde Katawassow er bij.\n\n"Dat is juist iets voor hem," zeide Lewin. "Gaan er nog altijd\nvrijwilligers heen?"\n\n"Nog, vraagt u!" antwoordde Kattawassow, terwijl hij smakelijk in\neen agurkje beet. "U hadt eens moeten zien hoe het gisteren aan het\nstation toeging."\n\n"Maar hoe moet ik dat begrijpen? Verklaar mij dat toch eens, Sergej\nIwanowitsch! Waar trekken al deze vrijwilligers heen? Tegen wie moeten\nzij vechten?" vroeg de oude vorst met het voornemen het reeds voor de\nkomst van Lewin begonnen gesprek voort te zetten. "Wie heeft eigenlijk\nde Turken den oorlog verklaard? Iwan Iwanowitsch Ragasow of gravin\nLydia Iwanowna met madame Stahl?"\n\n"Niemand heeft den oorlog verklaard, maar zij nemen slechts deel in\nhet lijden hunner medemenschen en wenschen hen te helpen," antwoordde\nSergej Iwanowitsch.\n\n"Niet van hun deelneming spreekt de vorst," zeide Lewin het voor\nzijn schoonvader opnemend, maar van den oorlog. Hij beweert slechts,\ndat bizondere personen niet zonder toestemming der regeering aan een\noorlog moesten deelnemen."\n\n"Nu? Hoe is dan uw eigen gevoelen?" vroeg Katawassow lachend, blijkbaar\nom Lewin tot een strijd uit te lokken. "Waarom zouden privaatpersonen\ndaartoe geen recht hebben."\n\n"Mijns inziens is de oorlog zulk een ruwe, wreede en afschuwelijke\nzaak, dat geen mensch, het minst een Christen, persoonlijk de\nverantwoordelijkheid van het begin van zoo iets verschrikkelijks mag\nop zich nemen; dat mag slechts de regeering, die daartoe geroepen is,\nals zij onvermijdelijk tot een oorlog wordt gedwongen."\n\nKosnischew en Katawassow waren dadelijk tot tegenspraak gereed.\n\n"Er kunnen zich," beweerde Katawassow, "gevallen voordoen, dat de\nregeering geen acht slaat op den wil der bevolking, en dan doet de\nstem der openbare meening haar wil kennen."\n\nMaar Sergej Iwanowitsch was hiermede niet tevreden; hij fronste het\nvoorhoofd en zeide:\n\n"Je had de vraag anders moeten stellen. Hier doet zich, zonder dat er\neen oorlogsverklaring bestaat, eenvoudig het rein menschelijke of laat\nons zeggen Christelijk gevoel gelden. Men vermoordt onze broeders,\ndie met ons van een bloed en een geloof zijn, of, nemen wij aan, \'t\nzijn niet onze broeders en geloofsgenooten, maar eenvoudig kinderen,\nvrouwen en grijsaards. Nu komt ons gevoel daartegen in opstand en wij\nRussen snellen toe om aan deze gruwelen een eind te maken. Stel je\nvoor: Je gaat over de straat en ziet hoe een dronken man een vrouw\nof een kind mishandelt. Zou je dan vragen, of je met dien mensch\nin oorlog zijt of niet? Ik denk dat je hem zoudt aangrijpen en de\nmishandelden in bescherming nemen."\n\n"Maar ik zou hem niet dooden," bracht Lewin er tegen in.\n\n"Ja wel, je zoudt hem onder zekere omstandigheden ook dooden."\n\n"Dat weet ik niet. Ik zou mijn oogenblikkelijke impulsie volgen;\nmaar op welke wijze kan ik niet vooruit zeggen. Doch zulk een\noogenblikkelijke impulsie wegens onderdrukking der Slaven is niet\naanwezig en kan er ook niet zijn. Mogelijk is ze bij jou aanwezig,\nmaar bij alle anderen...."\n\n"Is ze ook aanwezig," viel Kosnischew hem met ontevreden en\ndonkeren blik in de rede. "Bij het volk is de oude traditie van de\nrechtgeloovigen, die zuchten onder het juk der Halve Maan. levendig\nbewaard, en nu staat het op en laat zijn stem hooren."\n\n"Dat kan zijn," zeide Lewin ontwijkend, "maar, hoewel ik toch ook\ntot het volk behoor, gevoel ik niets dergelijks."\n\n"Mij gaat het ook zoo," verzekerde de oude vorst. "Ik ben in het\nbuitenland geweest, heb de dagbladen gelezen en moet bekennen, dat ik,\nin weerwil van alle Bulgaarsche gruwelen, niet kon begrijpen, waarom\neigenlijk alle Russen plotseling hun Slavische broeders zoo lief hebben\ngekregen, terwijl ik geen liefde voor hen gevoelde. Dat maakte mij\nerg bedroefd en ik dacht reeds, dat ik een misgeboorte was of dat de\nKarlsbader kuur zoo slecht op mij werkte. Toen ik echter terugkwam,\nbevond ik, dat er buiten mij ook nog andere menschen waren, die zich\nwel voor Rusland, maar niet voor de Slavische broeders interesseeren,\nen hiertoe behoort ook onze Constantijn."\n\n"Persoonlijke meeningen hebben hierbij volstrekt geen beteekenis,"\nantwoordde Sergej Iwanowitsch. "De persoonlijke inzichten gaan\nons volstrekt niet aan, als Oudrusland, het geheele volk, zijn wil\nopenbaart."\n\n"Ja, maar neem mij niet kwalijk, het volk weet daar niets van!" zeide\nde vorst.\n\n"Zou het niet, papa? Maar Zondag in de kerk dan?" vroeg Dolly, die\nnaar het gesprek had geluisterd.\n\n"Wat was er Zondag in de kerk? Het was den priester bevolen iets\nvoor te lezen en hij las het ook. Maar zij begrepen er niets van,\nzuchtten nu en dan, zooals bij elke preek, en dan zeide men hen,\ndat er in de kerk voor een heilige zaak zou gecollecteerd worden;\ndaarvoor zouden zij een kopeke geven en dit deden zij ook. Maar\nwaarvoor? Dat wisten zij zelf niet."\n\n"Het volk weet het wel. Het bewustzijn zijner historische bestemming\nblijft onder het volk steeds levendig en in oogenblikken als het\ntegenwoordige komt het op dat punt tot klaarheid en geeft er getuigenis\nvan," zeide Sergej Iwanowitsch en vestigde met overtuiging zijn blik\nop Michael, den bijenwachter, die met een schotel in de hand in hun\nmidden stond en lachend de kinderen aanzag. De schoone oude man met\nzijn zwart en wit gemengden baard en zilverwit haar begreep blijkbaar\nniets van al wat er gesproken werd en bekommerde zich er ook niet om.\n\n"Ja, ja, dat is zoo," antwoordde hij op een vraag van Kosnischew en\nknikte met het hoofd.\n\n"Ja. ondervraagt hem maar," zeide Lewin. "Hij weet en denkt volstrekt\nniets." "Jij hebt toch ook van den oorlog gehoord Michaelitsch,"\nwendde hij zich tot den oude. "Men heeft je daarover in de kerk\nvoorgelezen. Wat dunkt je? Moeten wij voor de Slaven vechten?"\n\n"Wat zouden we ons daarover het hoofd breken. Alexander Nicolajewitsch\nde Czaar heeft voor ons gedacht en zal in alle dingen verder voor\nons denken. Hij weet wat het best is. Wil ik nog wat brood halen? Die\njongen,"--wijzende op Grischa, die op een broodkorst beet, "zal nog\nwel wat lusten."\n\n"Ik behoef niet te vragen," zeide Sergej Iwanowitsch. "Wij hebben\nhonderden menschen gezien, die van alle zijden van Rusland toestroomen\nen openlijk en nadrukkelijk hun voornemens en hun doel te kennen\ngeven. Zij brengen of hun paar kopeken of zich zelf en verklaren\nrechtuit waarvoor. Wat beteekent dat dan?"\n\n"Naar mijn inzien," antwoordde Lewin, "beteekent dit, dat bij een\nvolk van tachtig millioen zich altijd niet slechts eenige honderden,\nals nu, maar wel tienduizenden bevinden zullen, wien een goede\nmaatschappelijke positie ontbreekt, lieden, die in verval gekomen of\nte gronde gericht zijn en nu tot alles zijn bereid, onverschillig of\nzij onder de rooverbende van een Pugatschew of naar Chiwa of Servie\n\n"Ik spreek niet van ondergegane personen, maar van de beste en\nedelste vertegenwoordigers van het volk," zeide Kosnischew met een\nopgewondenheid als moest hij zijn laatste have redden. "En al deze\noffergaven?! Hierin spreekt de wil des volks zich uit."\n\n"Het woord _volk_ is een zeer onbestemde uitdrukking," zeide Lewin:\n"De schrijvers, de leeraars en een enkele onder duizend boeren weten\nwellicht iets van de zaak. Maar de overigen der tachtig millioen,\nzooals hier onze Michaelitsch, geven hun wil niet slechts niet te\nkennen, maar zij hebben er geen besef van, waaromtrent zij dien\nzouden moeten te kennen geven. Met welk recht kunnen wij dan van een\nvolkswil spreken?"\n\nKosnischew, die in de dialectiek wel geoefend was, trachtte nu aan\nhet gesprek een andere richting te geven:\n\n"Ja, als je op een bloot arithmetischen weg den volksgeest wilt\nontdekken, zal het wel bezwaarlijk gaan. Een plebiscit is bij ons nog\nniet ingevoerd en zal zich ook niet laten invoeren; en ook daardoor\nzou de volkswil geen zuivere uitdrukking verkrijgen. Maar er zijn nog\nandere wegen. Dat zit in de lucht, dat gevoelt men met het hart. Ik\nspreek nog niet van de diepere stroomingen, die zich in de stilstaande\nzee onzes volks bewegen en die ieder niet vooringenomen mensch zal\nbespeuren, maar ik zie slechts op onze maatschappij in meer beperkten\nzin des woords. De meest verschillende partijschappen der intelligente\nwereld, die tot hiertoe vijandig tegenover elkander stonden, zijn nu\nvereenigd; alle openbare organen zijn eene stem, alle worden door de\nmachtige beweging beheerscht, die ze alle naar een doel voortsleept."\n\n"Ja, alle dagbladen zeggen hetzelfde," antwoordde de vorst, "dat\nis waar. Zij stemmen met elkander overeen als de kikvorschen voor\nhet onweer."\n\n"Kikvorschen of niet.--Ik redigeer geen dagblad en wil mij ook niet\ntot hun advocaat opwerpen; maar ik spreek van overeenstemming in\ngevoelen in de geheele intelligente maatschappij," zeide Kosnischew\ntot zijn broeder gewend.\n\nLewin wilde antwoorden, maar de vorst kwam hem voor.\n\n"Nu van zulk een overeenstemming laat zich nog heel wat zeggen;\nzoo b.v. mijn schoonzoontje Stipan Arkadiewitsch, u kent hem toch,\ndie verkrijgt nu een plaats als lid van de eene of andere commissie\nen nog zoo iets,--ik herinner mij niet juist meer--maar te doen heeft\nhij niets--wat is het, Dolly? Dat is immers geen geheim--maar hij\nbekomt achtduizend roebel tractement. Vraag hem nu eens, of zijn\ndienstwerk nuttig is, dan zal hij u haarfijn bewijzen, dat het\nonmisbaar is. En toch is hij een waarheidlievend mensch, maar men\nkan ook met achtduizend roebel geen andere overtuiging hebben. Zoo is\nhet ook gelegen met de overtuiging en oprechtheid der dagbladen. Men\nheeft het mij zoo uitgelegd. Wordt het oorlog, dan hebben zij dubbele\nontvangsten. Hoe zou het dan mogelijk zijn, dat zij zich niet voor\nhet lot der volken, der Slaven en dergelijken, interesseeren?"\n\n"Ik dweep ook niet met dagbladen, maar die bewering is onrechtmatig,"\nzeide Sergej Iwanowitsch.\n\n"Slechts onder eene voorwaarde," ging de vorst voort.\n\n"Alphonse Karr heeft het zeer juist van den oorlog met Pruisen gezegd:\nZij houden den oorlog voor een noodzakelijk kwaad.--Heel mooi! Maar dan\nmoesten zij, die den oorlog prediken, ook altijd bij elke bestorming,\nbij elke attaque, voor alle anderen in de eerste rij staan!"\n\n"Een mooi postje voor de redacteurs!" zeide Katawassow luid lachend,\nterwijl hij zich in zijn verbeelding voorstelde met eenige hem bekende\nredacteurs bij het eerste treffen in het voorste gelid te staan.\n\n"Zij zouden," meende Dolly, "dadelijk op den loop gaan en de anderen\nmaar in den weg staan."\n\n"O, als zij willen wegloopen, zal men kartetsen en kozakken met\nknoeten achter hen plaatsen," zeide de vorst.\n\n"Dat is een raillerie en, neem mij niet kwalijk, een ongepaste\nraillerie," antwoordde Sergej Iwanowitsch.\n\n"Ik zie niet in, waarom dat een raillerie zou zijn," begon Lewin,\nmaar Sergej Iwanowitsch viel hem in de rede:\n\n"Ieder lid der maatschappij heeft zijn eigen beroep; de mannen van\nde pen doen hun werk en volbrengen hun plicht daardoor, dat zij\nuitdrukking geven aan de openbare meening. Voor twintig jaren zouden\nwij gezwegen hebben, maar nu hoort men de stem van het Russisch volk,\ndat bereid is als een man op te staan en zich voor zijn onderdrukte\nbroeders op te offeren. Dat is eene groote vooruitgang en een teeken\nvan kracht."\n\n"O, niet om zich op te offeren, maar om de Turken te verdelgen,"\nzeide Lewin schuchter. "Tot offeren is het volk bereid, maar slechts\nom te offeren voor zijn zieleheil."\n\n"Wat is dat, voor zijn zieleheil? Dat is voor een natuuronderzoeker\neen moeielijk te begrijpen zaak. Wat is dat dan, het zieleheil?" vroeg\nKatawassow lachend.\n\n"Weet u dat niet?"\n\n"Ik heb er waarachtig niet het minst begrip van," verzekerde Katawassow\nluider lachend.\n\n"Ik ben niet gekomen om den vrede te brengen, maar het zwaard, zegt\nChristus," antwoordde Sergej Iwanowitsch, terwijl hij het, om Lewin\nte verslaan, voor het eenvoudigst hield een plaats uit de evangelien\naan te halen.\n\n"Daar heeft u gelijk in," antwoordde de vorst op den op hem gerichten\nblik.\n\n"Ja vadertje! u is geslagen, volkomen geslagen!" riep Katawassow\nvroolijk uit.\n\nLewin bloosde van ergernis, niet omdat hij zich overwonnen gevoelde,\nmaar omdat hij zich niet had kunnen onthouden met hen te streden.\n\n"Neen, met hen is niet te strijden," dacht hij. "Zij steken in een\nondoordringbaar pantser en ik sta tegenover hen geheel onbedekt."\n\nHij zweeg derhalve en leidde de opmerkzaamheid zijner gasten, op de\nwolken, die zich meer en meer saamgetrokken hadden, en vroeg, of het\nniet beter was nog voor den regen naar huis te gaan.\n\n\n\n\n\nXXXV.\n\n\nDe vorst en Sergej Iwanowitsch namen plaats in de telega en reden,\nhet overige gezelschap ging te voet naar huis.\n\nToen zij nog een paar honderd schreden er van verwijderd waren, stak\nde wind al op en ieder oogenblik kon men het nederstroomen van den\nregen verwachten.\n\nDe kinderen liepen met een geschreeuw van schrik vermengd met gelach\nvooruit. Dolly werd belemmerd door haar japon, die om de beenen\nsamensloeg, terwijl zij niet ging, maar liep, zonder de oogen van de\nkinderen af te wenden. De heeren hielden hunne hoeden vast en ijlden\nmet groote schreden voort. Zij bereikten juist de buitentrap toen de\neerste groote druppels vielen.\n\n"Waar is Catharina Alexandrowna?" was Lewins eerste vraag aan Agasija\nMichailowna, die hen in de vestibule met doeken en plaids tegenkwam.\n\n"Wij dachten dat zij bij u was."\n\n"En Mitja?"\n\n"Waarschijnlijk in het bosch met zijn bonne."\n\nLewin nam de plaids en snelde naar het bosch.\n\nIn het korte tijdsverloop was de hemel reeds verduisterd als bij een\neclips, en de wind blies en huilde met geweld, deed de takken schudden\nen de bladeren rondvliegen, terwijl veld en bosch waren verscholen\nachter een gordijn van regen.\n\nMet gebogen, hoofd tegen den wind kampend, naderde Lewin met de\ndoeken op den arm het bosch, waar hij achter een eik iets wits zag\nschemeren, toen plotseling alles voor hem opvlamde, de aarde dreunde\nen de hemel boven zijn hoofd scheen te barsten. Toen hij de oogen, die\neen oogenblik verblind waren, weer opsloeg, zag Lewin mot ontzetting\ndoor het regengordijn henen, dat de top van den hem zoo goed bekenden\neik geheel van gedaante was veranderd.\n\n"De bliksem heeft hem getroffen!" had hij nauwelijks tijd te denken,\ntoen de kruin van den eik lager daalde on hij het kraken en splinteren\nvernam van een boom, die op andere boomen nedervalt.\n\n"Mijn God! mijn God! laat zij slechts niet getroffen zijn!" riep hij,\nkoud van schrik, terwijl de bliksem op nieuw alles in vuur zette,\nen hoewel het hem dadelijk inviel, hoe dwaas dat gebed was, herhaalde\nhij het toch onwillekeurig.\n\nToen hij de plek bereikte, waar zij zich gewoonlijk ophielden, vond\nhij ze niet.\n\nZij bevonden zich aan het ander eind van het bosch onder een oude linde\nen riepen hem aan. Twee gestalten in donkere kleeding stonden over\niets gebogen. Het waren Kitty en de bonne. De regen had opgehouden\nen het werd helder. Beiden stonden gebukt over de kinderwagen met de\ngroene kap.\n\n"Gij leeft? Gij zijt ongedeerd? Goddank!" riep hij uit en naderde haar.\n\nKitty\'s rooskleurig en vochtig gelaat was naar hem toegekeerd en\nlachte hem onder den verbogen hoed verlegen toe.\n\n"Hoe kun je zoo lichtzinnig zijn? Ik begrijp niet, hoe men zoo\nroekeloos kan wezen," voegde hij haar geergerd toe.\n\n"Ik heb werkelijk geen schuld. Wij wilden al naar huis gaan, maar\ntoen werd hij onrustig...."\n\n"Nu, Goddank, je bent behouden en wel!"\n\nMitja was geheel droog en gezond gebleven en sliep onafgebroken\ndoor. Men pakte de doornatte doeken bijeen; de bonne nam het kind\nuit den wagen en droeg het op den arm. Lewin ging naast zijn vrouw,\nhij gevoelde zich schuldig wegens zijn verstoordheid en drukte haar\nongemerkt de hand.\n\nNa den regen was het te nat om te wandelen, ook rezen steeds nieuwe\nonweerswolken aan den horizon op.\n\nEr werd niet meer gestreden en allen waren het overige van den dag\nin de beste luim.\n\nKatawassow maakte telkens de dames door zijn origineele grappen aan\nhet lachen. Ook Sergej Iwanowitsch was zeer opgeruimd; hij opende\nzijn broeder een blik in de toekomst van het Oostersch vraagstuk en\nwel zoo eenvoudig en helder, dat allen hem met opmerkzaamheid volgden.\n\nSlechts Kitty kon hem niet ten einde toe aanhooren; zij werd geroepen\nom Mitja zijn bad te geven.\n\nEenige minuten daarna werd ook Lewin in de kinderkamer geroepen.\n\nWat zou men van hem willen? Men riep hem nooit bij het kind dan in\ndringende gevallen. Maar zijn ongerustheid zoowel als de belangstelling\nin de theorieen van zijn broeder verdwenen zoodra hij zich een\noogenblik alleen bevond, en zijn gevoel van innerlijk geluk en vrede,\ndat hem \'s morgens vervuld had, keerde nu weder. De stem des gemoeds\nwas bij hem sterker geworden dan die van het ontledend verstand. Hij\nging het terras over en zag twee sterren schitteren aan den hemel.\n\n"Ja," zeide hij naar den hemel ziende, "ik herinner mij gedacht te\nhebben, dat er een waarheid kon liggen in de zinsbegoocheling van\ndat gewelf, dat ik dikwijls beschouwde; maar welk was het onvoltooid\ngebleven begrip in mijn verstand? ..." En terwijl hij de kinderkamer\nbinnenging, herinnerde hij het zich.\n\n"Waarom, indien het sterkst bewijs van Gods bestaan is gelegen in de\ninnerlijke openbaring van goed en kwaad, die hij een iegelijk onzer\nmededeelt--waarom zou deze openbaring beperkt zijn tot de Christelijke\nKerk? En deze millioenen Buddhisten, Muzelmannen, die eveneens het\ngoede zoeken? ..." Het antwoord op deze vraag moest bestaan, maar\nhij kon het voor hij binnentrad niet uiteenzetten.\n\nKitty stond met opgestroopte mouwen over de badkuip gebogen, terwijl\nzij met de eene hand het hoofdje van het kind vasthield en het met de\nandere afsponste. Zij keek om toen zij haar man hoorde naderen. "Kom\ngauw! Agasija Michailowna had toch gelijk, hij kent ons."\n\nDe ontdekking was gewichtig. Om er zich volkomen van te overtuigen,\nonderwierp men Mitja aan verschillende proeven; men riep de keukenmeid,\ndie hij zelden gezien had, en zij moest zich over het kind bukken. De\nuitslag was beslissend. Hij keerde het gezichtje van haar af, en\ntoen Kitty zich over hem boog, begon hij te lachen, drukte met de\nkleine handjes in de spons en maakte met de lipjes zulk een tevreden\nen eigenaardig geluid, dat niet slechts Kitty en de bonne, maar ook\nLewin zelf er door verrast en opgetogen was.\n\nHet kind werd uit de badkuip genomen, met water begoten, in een laken\ngehuld, afgedroogd en na een doordringenden schreeuw op zijn moeders\nschoot gelegd.\n\n"Nu, ik ben blij te zien, dat je hem ook begint lief te hebben,"\nzeide Kitty tot Lewin, nadat zij zich met het kind aan de borst op\nhaar gewone plaats had nedergezet. "Ik ben er heel blij om; want ik\nwas zeer bedroefd, omdat je gezegd had niets voor hem te gevoelen."\n\n"Neen, dat heb ik niet gezegd. Ik heb alleen gezegd, dat ik mij\nteleurgesteld gevoelde."\n\n"Hoe dan, teleurgesteld?"\n\n"Nu, juist niet teleurgesteld, maar slechts beantwoordde de\nwerkelijkheid niet aan mijn verwachting. Ik had gedacht, dat ik een\nverrassend, geheel nieuw gevoel zou ontwaren, en in de plaats beving\nmij slechts ... een soort van onbehagen, medelijden en angst, die\nhij mij inboezemde."\n\nZij hoorde opmerkzaam toe, terwijl zij de ringen, die zij gedurende\nhet baden had afgelegd, weer aan haar slanke vingers stak.\n\n"Ik meen hoofdzakelijk daarom, dat meer medeleden en angst dan genoegen\nmet mijn gevoel waren verbonden. Maar vandaag, na mijn angst gedurende\nhet onweer, heb ik leeren beseffen, hoe dierbaar hij mij is."\n\nKitty\'s gelaat helderde op.\n\n"Je bent dus zeer geschrokken?" zeide zij. "Ik ook, maar nu, nu alles\nvoorbij is, nu komt mij het gebeurde nog veel verschrikkelijker voor,\ndan in het oogenblik van gevaar. Ik wil morgen toch den eik nog eens\nzien! En hoe grappig is Katawassow. Buiten het gebeurde was het een\nzeer genoeglijke dag. En ook tegen Sergej waart ge zoo aardig en\nnet.... Ga nu weer naar je gasten. Het is hier na het bad altijd wat\ndrukkend en dompig. Ik ben blijde je in zoo\'n goede verhouding met\nje broer te zien."\n\n\n\n\n\nXXXVI.\n\n\nToen Lewin zijn vrouw had verlaten, hernam hij den loop zijner\ngedachten en, in plaats van in het salon terug te keeren, waaruit de\nstemmen tot hem doordrongen, bleef hij nog op de ballustrade van het\nterras leunen.\n\nHet was reeds geheel donker. In het zuiden, waarheen hij zijn\nblik gericht had, hingen geen wolken; deze waren naar het noorden\ngetrokken. Daar lichtte nog somwijlen een bliksemstraal en werd het\nverwijderd geluid van den donder gehoord. Lewin luisterde naar het\ngeluid der regendruppen, die van den linden vielen, en staarde naar\nde hem bekende Cassiopea en den melkweg, die dit sterrebeeld met zijn\nvertakkingen doorkruiste. Bij ieder lichten van den bliksem verdwenen\nde sterren, maar verschenen kort daarna weer op dezelfde plaats,\nalsof een zeker treffende hand ze daarheen geslingerd had.\n\n"Welke bekommering brengt mij in verwarring?" vroeg hij zich zelf,\nterwijl hij gevoelde, dat de twijfel zich in zijn ziel steeds meer\nbegon op te lossen.\n\n"Ja, de eenige ontwijfelbare openbaring van Gods bestaan zijn de wetten\nvan het goede en het booze; die wetten, die ik erken in het diepst van\nmijn ziel en die mij vereenigen met allen, die ze erkennen gelijk ik;\nen deze vereeniging van menschelijke wezens, die het zelfde geloof\nin de hoofdzaken verbindt, noemt men de Christelijke kerk. En de\nIsraelieten, de Muzelmannen, de Buddhisten?" dacht hij, terugkomende\nop een vraagstuk, dat hem kritiek toescheen. "Deze millioenen menschen,\nzouden zij verstoken zijn van de grootste der weldaden, die alleen aan\nhet leven waarde en beteekenis geeft?" Hij peinsde. "Maar de vraag, die\nik mij stel, is die van de verbinding der verschillende godsdiensten\nmet de Godheid? Is het niet de openbaring van God aan het heelal met\nzijn nevelsterren en planeten, die ik tracht te doorgronden? Is het\ngoed, hardnekkig de koude logica te doen optreden op een oogenblik, dat\nmij een zekere overtuiging is geschonken, die ontoegankelijk is voor de\nrede? De slotsommen der sterrekundigen zouden valsch en onnauwkeurig\nzijn geweest, indien zij niet gegrond geweest waren op een meridiaan,\nop een horizon, en evenzoo zouden mijn overtuigingen geen redelijken\nzin hebben, indien ze niet waren verbonden met de openbaring, die mij\nhet Christendom heeft geschonken, en die ik altijd kan toetsen aan\nde stemmen in mijn binnenste. De betrekkingen der andere godsdiensten\nmet de Godheid zullen altijd voor mij ondoorgrondelijk blijven en ik\nheb het recht niet ze na te vorschen."\n\n"Ben je nog altijd hier?" vroeg plotseling Kitty\'s stem. Zij had\ndenzelfden weg naar het salon als hij gekozen. "Er is toch niets dat je\nhindert?" En zij zag hem bij het sterrelicht opmerkzaam in het gelaat.\n\nMaar zij zou de uitdrukking er van niet hebben kunnen onderscheiden,\nals niet een nogmaals nawerkend weerlichten haar was te hulp\ngekomen. Toen zij eene kalme blijmoedigheid in zijn trekken las,\nlachte zij hem toe.\n\n"Zij begrijpt mij," dacht hij; "zij weet waaraan ik denk. Moet ik\nhet haar zeggen? Ja. ik zeg het haar."\n\nMaar juist toen hij wilde beginnen te spreken, zeide zij: "Hoor,\nKostja, doe me het genoegen en ga eens naar de hoekkamer en kijk eens,\nof alles voor Sergej behoorlijk in orde is gebracht. Ik kan er zelf\nniet wel heengaan. Zie ook eens, of men er de nieuwe waschtafel in\ngebracht heeft."\n\n"Best, ik ga er heen," zeide hij en kuste haar.\n\n"Neen, ik moet het haar niet zeggen," dacht hij, toen zij heenging om\nin het salon terug te keeren. "Het is een geheim, dat slechts mij zelf\nvan nabij betreft, en mijn woorden zouden het haar niet kunnen doen\nbegrijpen. Het is een nieuw gevoel, dat mij niet plotseling veranderd,\ndoorgloeid en in verrukking gebracht heeft zooals ik verwacht had,\nevenmin als vroeger mijn vaderlijke liefde voor Mitja; ook deze kwam\nniet plotseling en verrassend. Dit gevoel.--ik kan het geen anderen\nnaam dan _het geloof_ geven, is onder droefheid en smart onmerkbaar\nin mijn ziel gedrongen en heeft zich daar ingeplant."\n\n"Even als vroeger zal ik waarschijnlijk voortgaan mij te ergeren over\nIwan den koetsier, evenzoo zal ik polemiseeren en mijn denkbeelden\nonjuist uitdrukken; evenals vroeger zal een muur het allerheiligste\nmijns harten afsluiten voor anderen, zelfs voor mijn vrouw die ik\nevenals vroeger verantwoordelijk zal maken voor mijne dwalingen,\nom er daarna weer berouw over te hebben, en evenzoo als tot hiertoe\nzal ik met mijn verstand niet begrepen waarom ik bid, en ik zal toch\nbidden--: maar mijn innerlijk leven heeft zijn vrijheid veroverd; het\nzal niet meer de speelbal zijn der omstandigheden, en mijn geheele\nleven, elke minuut van mijn bestaan heeft onbetwistbare en diepe\nbeteekenis, die het in mijn macht staat in elk mijner handelingen te\nleggen: die van het goede."\n\n\n\n\n\nNOTEN\n\n\n[1] pud, Russisch gewicht van veertig pond.\n\n[2] Een soort Russisch wittebrood.\n\n[3] Een onder aanhoudende bekruising gebruikelijk gebedsformulier.\n\n[4] Therese\'s, dames der Russische demi-monde.\n\n[5] Uit te spreken Sereoscha, een teedere benaming voor Sergei.\n\n[6] Uitdragersmarkt.\n\n[7] Nummer een is in een Russisch schoolattest het slechtste predicaat.\n\n[8] De boterweek is de tijd voor de groote vasten.\n\n[9] Een soort jachtwagen.\n\n[10] Het haas in het oud gedicht: _Reinaert de Vos_.\n\n[11] De persoon belast om de moeder te vervangen.\n\n[12] Een mannenklooster, beroemd door zijn zangers.\n\n[13] "_Oblomow_", een roman van Gouscharow, welks held een beeld is\nvan de gepersonificeerde Russische luiheid en bij wie alle gaven te\ngronde gaan.\n\n\n\n\n'