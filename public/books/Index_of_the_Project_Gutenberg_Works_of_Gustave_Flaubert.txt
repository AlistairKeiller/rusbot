b'Proofreaders. Para sa pagpapahalaga ng panitikang Pilipino.\n\n\n\n\n\n[Transcriber\'s note: Mistakes in the original published work has been\nretained in this edition.]\n\n[Paalala ng nagsalin: Hinayaang manatili sa edisyong ito ang mga\npagkakamali sa orihinal na pagkakalimbag.]\n\n\n\nSa Ano Nabubuhay Ang Tao\n\nI\n\nKATHANG-SALAYSAY NG KONDE LEON TOLSTOY NA NASALIN SA WIKANG KASTILA AT\nISINALIN NAMAN SA TAGALOG\n\nNI\n\nSOFRONIO G. CALDERON\n\nIkaw ay yumaon ... at malalaman mo:\n\nI. Ang sumasatao;\nII. Ang hindi ipinabatid sa tao; at\nIII. Ang bumubuhay sa tao.\n\n\nM. COLCOL & Co.\n\n_Publisher_\n878 Rizal Avenue, Manila\n\n\n\n\nSA ANO NABUBUHAY ANG TAO\n\n\n\nI\n\nIsang magsasapatos ay nananahanan sa isang nayon na kasama ang kanyang\nasawa\'t anak. Sila\'y nakatira sa bahay ng isang _mujik_ (may pagawaan\nng sapatos), sapagka\'t sila\'y walang bahay o lupa man at bahagya nang\nmakakita ng kanilang maipagtatawid-buhay. Ang tinapay ay mahal, at may\nkahirapan ang panahon; kung gaano ang makita niya ay kanilang\npinagkakasiya, siya\'y walang anumang tinatangkilik at ang kanyang\nasawa\'y wala kundi iisang chuba[1] na totoong luma na. May ilan nang\ntaong naghahanap ng salapi ang magsasapatos upang maibili ng mga balat\nng tupa at ng kanyang magawang bagong _chuba_ o pambalabal.\n\nNg panahong tagulan ay nakatipon ng kaunti, ng tatlong _rublo_ na\nkanyang naingatan sa sisidlan ng kanyang _baba_ (asawa). Sa kapit\nnayon ay may nagkakautang sa kanya ng limang rublo at dalawang pung\n_kopek_ [3].\n\nIsang umaga ay pinasiyahan ng magsasapatos na maghanap ng mga katad.\nNagbihis, nagkubong sa ulo ng isang panyo, isinilid sa bulsa ang\ntatlong _rublo_, kinuha ang kanyang tungkod at pagkatapos na\nmakapag-agahan ay yumaon.\n\nSisingilin ko sa _muhik_ ang limang _rublo_,--aniya,--idaragdag ko\nrito sa tatlo, saka ko ibibili ng mga katad na magagawang _chuba_.\n\nPagsapit sa kanyang sinadyang nayon ay tinungo ang bahay ng _muhik_.\nAng _muhik_ ay nakaalis na: at ipinangako na lamang ng _baba_ na sa\nlinggo ring yaon ay dadalhin ng kanyang asawa ang kuwarta, nguni\'t\nwalang ibinigay.\n\nSa ibang bahay ay ipinagtapat sa kanya na walang maibabayad, kundi\ndalawang _kopek_ muna. Iniisip ng magsasapatos na siya\'y makauutang ng\nmga katad; datapwa\'t di siya pinagkatiwalaan ng maytinda.\n\nBayaran mo ako,--ang sabi sa kanya,--at pumili ka ng iyong ibig,\nsapagka\'t alam na namin kung gaano kahirap ang maningil.\n\nHindi nga nangyari ang panukala ng mag-sasapatos; wala naman siyang\ndala, liban na sa dalawampung _kopek_ na kanyang nasingil sa\npagtatagpi ng isang _valenki_[1] na sa kanya\'y ipinagawa.\n\nSa sama ng kanyang loob ay napasa isang tindahan ng alak at iniinom\nang kanyang dalawampung _kopek_ saka yumaong walang dalang katad. Ng\numagang yaon ay di siya nakaramdam ng ginaw at subali ay nainitan pa,\ndahil sa pagkainom ng alak. Sa kalasingan ay tignan ninyo at pinaiikot\nang tungkod at isinasaksak sa mga dakong pinamumuuan ng tubig;\nnatutuwa at pinapipihitpihit sa kanyang mga kamay ang mga _valenki_;\nat nagsasalita ng ganito:\n\nWala man akong chuba o balabal ay naiinitan ako, sapagka\'t tumungga\nako ng kaunting alak; ang tiyan ko\'y busog sa alak; anupang\nipangangailangang ko ng isang balabal na pampainit? Nilimot ko ang\naking karalitaan; ako\'y isang tao lamang; walang kabuluhan sa akin ang\nlahat. Ako\'y makapamumuhay na maigi ng walang balabal; hindi na ako\ngagamit niyan kailanman. Ngunit totoong daramdamin ng aking asawa at\nmay matwid. Ipinaghahanap-buhay namin ang mga _mujik_, pakinabangan\nnawa nila ang aming kapaguran. \xc2\xa1Teka! Di mo ako dinalhan ng kuwarta.\n\xc2\xa1Maraming salamat! \xc2\xa1May Diyos! Sulong ..." Ganyan ang pagbabayad ng\ndalawampung _kopek_ lamang. Anong mapapakinabang sa dalawampung\n_kopek_? Itungga ng alak at wala na. Saka sasabihing "\xc2\xa1Ang hirap!"\n\xc2\xa1Aha, aha! \xc2\xbfAng hirap ko nga? Ikaw ay may bahay, may hayop at lahat ng\nkailangan, at ako\'y walang anuman. Ikaw ay may kinakaing bunga ng\niyong lupa, at ako upang kumain ay kailangang bumili; kailangan ko\'y\ntatlong _rublo_ sa bawa\'t sanlinggo; kung dumating ako sa bahay ay\nwala nang pagkain at maggugugol pa ako uli ng isang _rublo\'t_\nkalahati. Pagbayaran mo nga ako ng iyong utang.\n\nPapaganito ang kanyang anyo hanggang sa nakarating sa tabi ng isang\nsimbahan, at may namataan sa likuran nuon na wari maputi. Gumagabi na\nat ang magsasapatos ay nagkantitignan.\n\nAnong naroon? Wala namang batong maputi. Baka ba kaya, yaon? Hindi,\nhindi mandin baka. Ayon sa ulo ay tila isang tao; nguni\'t bakit\nmaputi? At bakit magkakatao rito?\n\nLumapit si Semel at lubos nalinawan! Katakataka! Tao nga; buhay o\npatay? Nakaupo, na hubad; nakasandig sa pader ng simbahan, hindi\ngumagalaw. Ang magsasapatos ay sinidlan ng takot at nasabi sa sarili:\n\n--Pinatay; hinubdan ng damit at inihagis dito; kung lapitan ko ay baka\nako pa ang mapahamak.\n\nKanyang linagpasan, tinalikdan na sa kanyang paningin ang taong yaon.\nMakaraan ang sandali, ay lumingon siya at nakita niyang ang tao\'y\nlumayo sa pader at gumalaw na wari tinititigan siya. Sa tuwi-tuwi na\nay lalu siyang nahihintakutan, nag-antanda ang magsasapatos at tinaya\nang kanyang kalooban kung uurong o tatakas.\n\nKung siya\'y lapitan ko,--dinidilidili niya--di malayong ako\'y\nmapahamak. Ano kayang tao ito? Tila mandin masama; dadaluhungin ako at\nako\'y hindi maliligtas. Kung hindi man ako patayin ay hahalayin ako.\nGayunman, hindi ako makapaghuhubad upang bihisan ko siya, upang\nipagkaloob ko sa kanya iring tanging suot. Magtutumulin ako.\n\nAt dinalas ang hakbang. Pagdaka\'y napatigil sa daan,--Anong inaasal mo\nsa sarili. Anong gagawin mo? Namamatay ang isang tao at iyong\nkinatatakutan at nilalayuan. Mayaman ka na ba kaya? Natatakot ka bang\nmawalan ng kayamanan? Ano, Semel, ito\'y hindi magaling.\n\n\n\nII\n\nPagdaka\'y bumalik si Semel sa simbahan at tinungo ang tao. Pagkalapit\nay minasdang maigi. Ang taong yaon ay bata pa at may mabuting katawan.\nWala namang anumang bugbog na nababakat sa kanyang katawang hubad,\nnguni\'t nanginginig sa ginaw at parang nagulat. Sa pagkasandal sa\npader ay hindi tumitingin kay Semel; sa pagkahiya mandin ay hindi man\nlamang maidilat ang mga mata. Tinunghan ni Semel at agad nabuhay ang\nloob ng taong yaon, idinilat ang mga mata, inilingon ang ulo at\nminasdan si Semel.\n\nPagkamalas ng magsasapatos ng tinging yaon ay nagtaglay ng pag-ibig\ndoon sa taong di niya kilala. Inilapag ang kanyang dalang bota;\nkinalag ang kanyang sinturon at naghubad ng sako.\n\n--Hala,--aniya,--huwag ka nang magbadya pa ng anuman; magbihis ka;\nmadali ka; hala, dali-daliin mo ...\n\nTinagnan ni Semel sa bisig yaong di niya kilala, ibinangon, itinayo,\nsaka minasdan ang kanyang katawang maganda. Maputi at pati nga ng\nkanyang kaayaayang mukha.\n\nIpinatong ni Semel sa mga balikat ang sako; nguni\'t di matumpakan ng\nlalaki ang pag-susuot ng manggas. Isinuot ni Semel, ibinutones,\nnilagyan ng sinturon, inalis ang kanyang gorang sira-sira at isusuot\nsana, datapwa\'t nakaramdam siya ng ginaw sa ulo at inisip:\n\n--Ako\'y kalbong-kalbo, at siya\'y may mahahabang buhok na kulot.\n\nAt muling isinuot ang gora.\n\n--Mabuti manding suutan siya ng bota.\n\nAt pagkaluhod sa siping nuong lalaki, ay isinuot ang mga bota niyang\ndala. Saka, ng maitindig niya, ay kanyang pinagsalitaang:\n\n--Ano, kapatid! Hala, gumalaw ka ng kaunti. Ikaw ay magpainit. Huwag\nna tayong magluwat dito. Tayo na.\n\nNguni\'t ang lalaki ay nakatayo pa, di umiimik, malugod na minamasdan\nni Semel; di makapagbigkas ng isa man lamang salita.\n\n--Anong nangyayari sa iyo? Bakit di ka magsalita? Hindi maaaring\nmagparaan tayo ng taginaw rito. Kailangang umuwi tayo ng bahay. Eto\nang aking tungkod, iyong tungkurin kung nanghihina ka; hala, tayo na.\n\nAt ang lalaki ay lumakad at di naiwan.\n\nSila\'y magkasabay at nangusap si Semel.\n\n--Tagasaan ka?\n\n--Hindi ako tagarito.\n\n--Kilala ko ang mga tao sa lupang ito; eh, bakit nasa likuran ka ng\nsimbahan?\n\nAt ang tugon ng kasama:\n\n--Hindi ko masabi.\n\n--Ikaw baga\'y hinarang?\n\n--Hindi, walang humarang sa aking sinuman; pinarusahan ako ng Diyos.\n\n--Alam na natin, na ang lahat ay galing sa Diyos; nguni\'t may\npinagbubuhatan. Saan ka paroroon?\n\n--Kahit saan.\n\nNamangha si Semel. Ang taong ito\'y walang pagmumukhang masama, ang\nboses niya\'y kalugod-lugod, nguni\'t walang ipinagbabadya na tungkol sa\nkanyang sarili. Inisip ni Semel na may mga bagay na di masaysay at\npinagsalitaan ang kasama.\n\n--Sumama ka sa aking bahay at ng mainitan ka.\n\nNagpatuloy lumakad at sinabayan ng kasama. Humihip ng malakas ang\nhangin at pinaspas ang baro ni Semel. Sapagka\'t napawi na ang alak, ay\nnagdamdam ng ginaw. Nagmadaling nagbububulong at iniisip:\n\n--\xc2\xa1Mabuting gawa ito! Mabuting balabal ang dala ko! Ako\'y nanaog upang\nbumili ng isang balabal, at sa pagbalik ay wala man lamang ako kahi\'t\nsako at may dala pa akong isang taong hubad. Di nga ako katutuwaan ni\nMatrena.\n\nSi Matrena, ay ang kanyang asawa. Sa ganitong pag-aala-ala kay Matrena\nay nagulomihanan si Semel; nguni\'t paglingon niya sa kasama ay\nnaalaala niya yaong tinging ipinamalas sa kanya mula roon sa simbahan\nat muling nagdamdam ng kagalakan sa kalooban.\n\n\n\nIII\n\nAng asawa ni Semel ay nag-ayos ng bahay na maaga; nagsibak ng kahoy,\nsumalok ng tubig, nagpakain ng mga bata at kumain pati siya, saka\nnag-isip. Iniisip ang kakanin, nararapat kayang ihanda ngayon o bukas.\nMay natitira pang kaunti sa paminggalan; kung si Semel ay nakakain na\nsa nayon at hindi humapon mamayang gabi ay may kasiyang pagkain sa\nkinabukasan. Muli\'t muling tinignan ang nalalabing pagkain.\n\n--Hindi ako magtitinapay ngayon,--aniya;--saka kakaunti ang aking\nharina; baka sakaling umabot hanggang biyernes.\n\nPagkatapos na maitago ang tinapay, ay naupo si Matrena sa siping ng\ndulang upang magsursi ng baro ng kanyang asawa; nananahi at inaalala\nsi Semel, na namili ng katad.\n\n--\xc2\xa1Baka madaya pa ng maytinda! Napakahangal ang asawa ko. Siya ang di\nmarunong magdaya kaninuman at napadadaya maging sa bata. Sa halagang\nwalong _rublo_ ay makabibili na ng isang mabuting balabal; hindi\nkabutihan, nguni\'t may kaigihan na. Totoong nagbata kami ng taginaw na\niri dini sa iisang balabal. Hindi makapaglaba sa ilog ng wala niyan,\nat eto, upang makalakad ay dinala ang aking suot. Hindi ako makapanaog\nng ganiri!... Pagkaluwat! Naparaan ba kaya sa tindahan ng alak?\n\nKabibitaw pa lamang sa bibig ng mga salitang ito, ay siyang pagkarinig\nng mga yabag ni Semel sa may hagdanan. Iniwan ni Matrena ang sursihin\nat napatungo sa silid. Nakita niyang nasok, ay dalawang lalaki, na\nwalang sombrero at nakabota. Malayo pa\'y nahalata na ni Matrena, na\nang kanyang asawa ay naglasing.\n\nSiya ko na nga bang kutog ng loob, aniya.\n\nPagkakitang walang kapote at nangakalitaw ang mga kamay, walang imik\nat wari nahihiya, ay kumaba ang loob ng abang asawa.\n\nIniinom nga ang kuwarta. Nakipaglasingan sa isang hampas-lupa at\nngayo\'y dala rine. Wala na kami kundi ito lamang.\n\nPinabayaan niyang magtuloy sila at kanyang sinundan na di umiimik.\n\nNapaghalata niya na ang kasama ay may kabataan, payat, putlain,\nnakakapote na walang baro sa katawan at wala ni gora. Ng makapasok na\nay tumigil na walang kibo at nakatungo. Inisip ni Matrena.\n\nSuwitik ito, nahihiya pa, naghihintay ng mangyayari.\n\nNag-alis ng gora si Semel at umupo sa bangko na parang isang batang\nmabait.\n\n--Oy, Matrena,--aniya--pahahapunin mu ba kami?--Hindi pa ako kumakain.\n\nSi Matrena ay hindi lumilingon na nagbububulong. Tumigil sa may\nkusina, saka minasdang isa-isa, na iiling-iling at di kumikibo.\n\nNahalata ni Semel na galit ang kanyang asawa; nguni\'t anong gagawin?\nSapagka\'t walang may ibig, ay tinagnan niya sa kamay ang kasama at\nsinabing:\n\n--Maupo ka, kapatid. Humapon tayo.\n\nAng kasama ay naupong walang imik.\n\n--Ano Matrena; hindi ka ba naghanda ng hapunan?\n\n--Oo\'t naghanda ako; nguni\'t hindi sa iyo; ikaw ay naglasing hanggang\nsa mawalan ka ng isip ... Ikaw ay bibili ng isang bagong balabal at\numuwi ka pa ng walang kapote. Sa ikalulugmok natin ay nagsama ka pa ng\nisang hampas-lupa. Ako\'y walang maipahahapon sa mga lasing.\n\n--Siyana, Matrena; walang kailangang magsalita upang wala nang\npag-usapan. Lalong magaling ang itanong mo sa akin kung sino ang taong\nito.\n\n--Pasimulan mong sabihin sa akin kung saan mo iniwala ang\nkuwarta,--ang tugon ng asawa.\n\nDumukot si Semel sa bulsa at inilitaw ang tatlong _rublo_.\n\n--Eto ang kuwarta; si Trofimoy ay hindi nagbayad, nangako sa akin\nbukas na.\n\nSi Matrena ay lalong nag-init. Sa aba ng balabal, at pati ng\nkaisa-isang kapote ay ibinigay pa sa isang hampas-lupa na dinala rini\nsa ikadaragdag sa hirap. Eto ang kuwarta at saka dinugtungan.\n\n--Wala akong hapunan; hindi ako makapagpapakain sa mga hampas-lupang\nlasing.\n\n--Oy, Matrena, huwag kang maingay at dinggin mo iring aking sinasabi!\n\n--Ako! Makinig ng mga kaululan ng isang walang hiyang lasing! May\nmatuwid ako na umayaw na maging asawa kita! Iniwanan ako ng aking ina\nng pambili ng damit at iniinom mo ng alak; ngayo\'y bibili ka ng isang\nbalabal at iniinom mo rin.\n\nHindi magawing maipaaninaw ni Semel, na dalawampung _kopek_ ang\nkanyang iniinom at gayon din na kung paanong kanyang nasumpungan ang\nkanyang kasama; ayaw paraanin ni Matrena ang kanyang salita,\nsunud-sunod ang kanyang salita, sunud-sunod kung tugunin siya. Pati\nnuong nangyari ng may sampung taon, ay ipinamumukha pa sa kanya.\nSalita pa ng salita, at saka tinagnan si Semel sa manggas.\n\n--Isauli mo sa akin ang suot ko, wala kundi iyan at kinuha mu pa; siya\nmo ngayong suot, asong galisin. Hindi ka pa tangayin ng diyablo!\n\nHuhubdin na ni Semel; binaltak ng asawa at natastas ang mga tahi; sa\nkatapus-tapusan ay tinagnan ni Matrena ang suot, isinuot at napasa\ndakong pinto upang yumaon, nguni\'t agad napatigil sa galit; wari ibig\nmakipagkaalit kahi\'t kanino at mabatid kung sino ang taong yaon,\n\n\n\nIV\n\nTumigil si Matrena sa tabi ng pinid at nagsabing:\n\nKung iya\'y mabuting tao, ay hindi sana hubad; magkakaroon man lamang\nng baro. Kung ikaw ay gumawa ng isang mabuting gawa, ay sasabihin mu\nsana sa akin kung saan nanggaling ang palaboy na ito.\n\n--May tatlong oras nang sinasabi ko sa iyo, nguni\'t di mo ako\ndinidinig. Nagdaraan ako sa tabi ng simbahan, ay nakita ko ang\nbinatang ito na halos naninigas at hubad; wala nga tayo sa panahong\ntag-araw. Inakay ako ng Diyos sa kanya; na kung di gayon ay namatay\nsana ito ngayong gabi. Anong gagawin ko? Siya\'y aking binihisan,\nbinalabalan at aking ipinagsama. Tumahimik ka nga, Matrena, iya\'y\nisang kasalanan. Tayong lahat ay para-parang mamamatay.\n\nSi Matrena ay nagbuka ng bibig upang sumagot. Biglang napatingin doon\nsa di kilala at tumahimik. Nakaupo sa bangko na di umiimik, Ang\nkanyang dibdib ay nanlalaki, halos magputok, na nakayakap ang mga\nkamay sa mga tuhod, nakatungo ang ulo, naka-pikit ang mga mata, na\nparang napipighati. Napatahimik si Matrena. Siya\'y malugod na\npinagsabihan ni Semel.\n\n--Matrena; nawala na ba kaya ang Diyos sa iyong kalooban?\n\nPagkarinig nito ng asawa ay napatingin doon sa di kilala, na\nnakatingin naman sa kanya, at ang kanyang kalooban ay nabagbag. Siya\'y\nmuling nasok at upang maghanda ng hapunan. Siya nga ay naghain at\nkanyang inihain ang kahuli-hulihang tinapay.\n\n--Hala, kumain ka,--ang sabi.\n\nBinatak ni Semel ang binata hanggang sa dulang.\n\n--Lumapit ka kapatid.\n\nPumutol ng tinapay, binasa at nagpasimulang kumain.\n\nSi Matrena ay naupo sa isang sulok na nakapangalumbaba at nakapatong\nang mga siko sa mga tuhod saka minasdan yaong hindi kilala.\n\nNagdalang habag siya; at nagtaglay siya ng habag sa kaaba-abang yaon.\nAgad nagalak ang kalooban ng di kilala at pagtataas ng ulo ay\ntuminging napangiti doon sa abang babae. Pagkatapos ng pagkain ay\niniligpit ng asawa ang mga pinggan at nagsabing:\n\n--Saan ka nanggaling?\n\n--Ako ay hindi tagarito.\n\n--Bakit nasa tabi ka ng simbahan?\n\n--Hindi ko masabi.\n\n--Sinong naghubad sa iyo?\n\n--Pinarusahan ako ng Diyos.\n\n--At hubad ka na bang ganyan?\n\n--Nanatili ako roong hubad. Ako\'y naninigas sa ginaw, nakita ako ni\nSemel at nahabag sa akin; isinuot sa akin ang kanyang damit at\npinasunod ako sa kanya. Ikaw ay nagdalang habag sa aking hirap; iyo\nakong pinakain at pinainom. Pagpalain ka nawa ng Diyos!\n\nSi Matrena ay tumindig, binuksan ang kanyang baul at kinuha ang limang\nbaro ni Semel na kanyang sinursihan at upang maisuot sa kinabukasan,\nkinuha ang salawal at pagkabigay niya ng mga yaon doon sa di niya\nkilala ay magiliw na sinabing tanggapin mo, nakita kong wala kang\nbaro; magbihis ka at mahiga ka kung saan mo ibig, sa bangko o sa\nkusina.\n\nNag-alis ng balabal ang di kilala, isinuot ang baro at nahiga sa\nbangko. Pinatay ni Matrena ang ilaw at sinunggaban ang balabal at\nnahiga sa silid sa siping ni Semel; ginamit ang balabal nguni\'t hindi\nmakatulog; ang sumasaulo niya ay yaon di kilala at saka kanyang\nnaiisip na naubos ang lahat ng tinapay na nalabi at wala silang\nmakakain sa kinabukasan. Naibigay pa ang baro at salawal ni Semel;\nsiya\'y namamanlaw at hindi mapalagay. Nguni\'t sa pagkaalala niya ng\nngiti niyaong taong hindi kilala ay nasiyahan ang kanyang loob.\nMaluwat-luwat na di nakatulog si Matrena. Si Semel man ay hindi rin\nmakatulog at namimilipit sa balabal.\n\n--Semel!\n\n--Ay!\n\n--Ating naubos ang lahat ng tinapay. Hindi ako nagtinapay ngayon.\nAnong gagawin natin bukas? Manghihiram ba kaya ako kay Melania ng\nating makakain bukas?\n\n--Bahala na. Hindi magkukulang ng pagkain.\n\nSandaling napatahimik.\n\n--Tila mabuti ang taong ito.\n\n--Bakit kaya ayaw magsabi kung sino siya?\n\n--Walang salang siya\'y pinagbabawalan.\n\n--Semel!\n\n--Ano?\n\n--Tayo\'y nagbibigay, at sa atin ay walang nagbibigay.\n\nWalang naisagot si Semel.\n\n--Siya ka na ng kauusap,--ang sabi, saka pumihit.\n\nAt nangakatulog.\n\n\n\nV\n\nSi Semel ay gumising na maaga; natutulog pa ang mga bata; ang asawa\'y\nyumaon upang manghingi ng tinapay sa kapitbahay; yaon lamang di kilala\nang nakaupo sa bangko, na nakatingala sa kisame. Ang kanyang\npagmumukha ay lalong tiwasay kaysa tinalikdang araw.\n\nSinabi ni Semel:\n\n--Ano nga kapatid; ang tiyan ay nangangailangan ng pagkain at ang\nkatawa\'y nangangailangan ng damit. Kailangan ngang mamuhay, magkasiya\nsa sarili. Marunong ka bang gumawa?\n\n--Wala akong nalalaman.\n\nIdinilat ni Semel ang mga mata at nagsabing.\n\n--Natututuhan ang balang ibigin, kailan ma\'t di kukulangin ng\npagkukusa.\n\n--Lahat ay nagsisigawa; gagawa rin akong gaya ng iba.\n\n--Anong pangalan mo?\n\n--Mikhail.\n\n--Kung gayon, Mikhail, ayaw kang magsabi ng anuman tungkol sa iyong\nbuhay, mabuti, nguni\'t kailangang kumain; kung susundin mo ang aking\nsasabihin, ay aampunin kita.\n\n--Tulungan ka nawa ng Diyos! Turuan mo ako, ituro mo sa akin ang di ko\nnalalaman.\n\nSumunggab si Semel ng kanyamo at binaluktot.\n\n--Ito\'y hindi gawain noong isang Huwubes; tignan mo.\n\nTinagnan ni Mikhail, tuloy inabot ang kanyamo, binaluktot, at agad\nitinuro sa kan ya ni Semel ang pagtabas, pagtahi, pagbutas,\npaglalapat ng suwelas, at pag-aanyo ng tahi. Sa ikatlong araw ay\nnatutuhang lubos ni Mikhail ang buong paraan ng paggawa; ang kanyang\nkaliksihan ay gayon na lamang, na parang isang daan nang taong\nmanggagawa ng sapatos. Walang sinayang na sandali; kaunti kung kumain.\nPagkatapos ng kanyang gawa ay tumatabi sa kanyang sulok na nakatungong\nwalang imik; bahagya nang magsalita, hindi tumatawa kailanman; hindi\numaalis sa bahay; at hindi siya nakitang ngumiti, kundi miminsan,\nnuong unang gabi na pahapunin siya ng asawa ni Semel.\n\n\n\nVI\n\nNagdaan ang araw at araw, linggo at linggo hanggang sa umabot ng isang\ntaon. Si Mikhail ay patuloy pa rin ng pagtulong sa bantog na kay\nSemel; walang ibang nakagagawa ng magagaling at matitibay na bota na\nmakahihigit pa kay Semel. Sa tanaw lamang ay kilala na siya at\nunti-unting yumaman si Semel.\n\nIsang araw ng tag-inaw, na gumagawang magkatulong ang dalawang\nmagpanginoon, ay sa darating ang isang _voyok_ o karwahing hila ng\ntatlong magagaling na kabayo, na nagtutunugang masaya ang mga\nkampanilyang nakakuwintas, at sa titigil sa harap ng pintuan nila.\nBumaba sa piskante ang isang alila na nagbukas ng pinto, at ang sakay\nna isang _barini_ o isang maharlika ay bumaba na nababalot ng isang\nmagaling na balabal. Nanhik sa hagdanan. Binuksan ni Matrena ang\npintuan. Ang _barini_ ay yumuko na nasok at tumayong matuwid; ang ulo\nay halos masukdol sa kisame at nalalaganapan niyang mag-isa ang isang\nsulok ng kabahayan. Si Semel ay bumating may pagkamangha sa _barini_.\nKailanman ay di siya nakakita ng taong gaya niyaon. Si Semel ay\nnatigilan, si Mikhail ay walang imik; si Matrena ay naging parang\nisang tuyong punong kahoy. Ang taong yaon ay masasabing parang galing\nsa ibang mundo; ang kanyang pagmumukhang malaki at mabilog at ang\nkanyang leeg-toro ay nakapaglalarawan sa kanya ng isang kakaibang\ntaba.\n\nPagkahinga ng buong lakas ay nag-alis ng balabal ang _barini_, naupo\nsa bangko at nagsabing:\n\n--Sino sa inyo ang maestro sapatero?\n\nSi Semel ay lumapit.\n\n--Ako po, Kagalang-galang.\n\nTinawag ng _barini_ ang kanyang alila; iabot mo sa akin ang katad,\nFedka.\n\nDinala ng alila ang isang balutan, inilapag sa hapag (mesa).\n\n--Buksan mo ang balutan.\n\nAng alila ay sumunod.\n\nItinuro ng _barini_ kay Semel ang katad.\n\n--Nakikita mo bang maigi, magsasapatos?\n\n--Opo, Kagalang-galang.\n\n--Nakikilala mo ba kung anong uri iyan?\n\nPinitik ni Semel ang katad at nagsabing:\n\n--Iyan po ay pinakamabuting uri.\n\n--Oo nga, iya\'y pinakamabuting uri, tulig; kailanman ay hindi ka\nnakakita ng gaya niyan; iyan ay katad na galing sa Alemanya, nalaman\nmo ba? Ang halaga ng katad na iyan ay dalawampung _rublo_.\n\nSi Semel ay natatakot-takot na tumugon:\n\n--Paanong ibig ninyong kilalaning ko?\n\n--Mabuti. Maigagawa mo ba kaya ako ng mga bota sa katad na ito?\n\n--Opo, Kagalang-galang.\n\nAng _barini_ ay nagbigkas.\n\n--Mangyari! Tignan mong mabuti ang tao na nagpapagawa sa iyo niyan at\npati ng kainaman ng katad na iyan; igawa mo ako ng mga bota na\nmagluluwat ng isang taon; na isang taon kong magagamit na hindi man\nlamang masisira o mapapahiwid. Kung magagawa mo ay tanggapin mo ang\nkatad na ito at iyong tabasin; kung hindi naman ay iyong tanggihan.\nAking ipinagpapauna sa iyo, na kung ang mga botang iyan ay masira bago\nmag-isang taon ay ipapasok kita sa bilangguan, kung magtagal sa akin\nng isang taon ay pagkakalooban kita ng sampung _rublo_.\n\nSi Semel ay nagitla, nagdili-dili, hindi niya malaman ang gagawin.\nTinignan niya si Mikhail, kanyang siniko at itinanong kung maaaring\ntanggapin o hindi.\n\nTinanguan siya ni Mikhail, at tinanggap ni Semel na nangako na kanyang\ngagawing mga bota na hindi masisira o mapapahiwid man lamang sa loob\nng isang taon.\n\nTinawag ng _barini_ ang alila. Iniunat ang kanyang paa, at nagsabing\nkung gayon ay sukatan mo ako, ang paa ng _barini_ ay napakalaki na\nnangailangang gumupit pa ng ibang papel bagaman ang una ay napakalaki\nna. Sinukat ni Semel ang talampakan, ang ibabaw ng paa at saka sinukat\nang binti; nguni\'t ang papel ay hindi nag-abot na maigi, ang binti ay\nnapakataba. Habang kinukunan ng sukat ni Semel, ay lilingap-lingap ang\n_barini_ sa lahat ng dako. Namataan si Mikhail.\n\n--Sino ito?--ang tanong.\n\n--Siya kong manggagawa--ang sabi ni Semel.\n\n--Magpakaingat ka! Dapat magluwat ng isang taon.\n\nTinignan ni Semel ang pagkatungo ni Mikhail at kanyang nahalata na\nwala sa loob nito ang _barini_, kundi nakatingala siya sa ulunan ng\n_barini_ na parang may nakikita siya. Si Mikhail ay tingin ng tingin.\nAgad napangiting masaya.\n\n--Anong ikinatatawa mo?--ang tanong ng _barini_. Pag-ingatan mo, na\nang mga bota ay iyong mayari sa takdang panahon.\n\nSi Mikhail ay sumagot:\n\n--Mangyari, kailanman at kailanganin.\n\n--Mangyari,--ang bigkas ng barini na sabay isinuot ang balabal.\nTumungo sa may dakong pinto; nguni\'t nakalimot yumuko, at naumpog ang\nulo sa halang, na anupa\'t nagbubulong sa galit. Agad lumamig ang ulo,\nkinuskos ang noo at sumampa sa _vosok_.\n\nPagkaalis ng _barini ay sinabi ni Semel_.\n\n--Ito nga ang matibay na parang puno ng kahoy; nasira ang halang at\nbahagya nang naramdaman.\n\nAt sinabi ni Matrenang:\n\n--Sa taglay niyang pamumuhay ay mabuting tao kaya? Parang bakal mandin\nat di madadaig ng kamatayan ng gayun-gayon lamang.\n\n\n\nVII\n\nHinarap ni Semel si Mikhail.\n\n--Tinanggap natin ang biling ito,--aniya,--baka tayo\'y mapahamak. Ang\nkatad ay mahal, ang _barini_ ay magagalitin; huwag lamang tayong\nmagkamali ay ... Ang iyong mata ay malinaw kaysa akin; ang iyong kamay\nay lalong tumpak; naito ang sukat, tabasin mo ang katad at samantala\nay gagawing ko ang iyong ginagawa.\n\nSumunod si Mikhail, tinagnan ang katad, iniladlad at pinasimulang\ntinabas.\n\nTinitignan ni Matrena, na hirati sa gayong gawain, at ikinamangha na\ntinabas ni Mikhail ang katad sa isang anyo na hindi magagamit na\npambota. Ibig niyang magsalita, nguni\'t kanyang naisip:\n\n--Marahil ay hindi ko naulinigan kung anong anyo ng bota ang kailangan\nng _barini_; nalalaman ni Mikhail ang ginagawa, at hindi ko siya\npakikialaman.\n\nGinawa ni Mikhail na isang susuutin sa paa at tinahing parang\nsandalyas. Namangha si Matrena, nguni\'t hindi siya pinakialaman, at\nipinagpatuloy ni Mikhail ang pagtahi. Dumating ang oras ng pagkain.\nTumindig si Semel at kanyang napuna na ginawang sandalyas ni Mikhail\nang katad at hindi ginawang bota, bagay na nakapagtataka sa isang tao\nna kailanman ay hindi nagkamali. Si Semel ay nakapagbigkas tuloy ng\nisang badyang pamangha.\n\n--Ating nasira ang katad; ano kayang sasabihin ko sa _barini_? Saan\nkaya ako makakasumpong ng ganyang katad?\n\nAt sinabi kay Mikhail.\n\n--Anong ginawa mo. Ako\'y iyong ipinahamak, katoto. Hinihingan ako ng\n_barini_ ng bota. Nasaan?\n\nNoon nga ay may tumuktok sa pintuan. Sa dungawan ay nakita ang alila\nng _barini_, na nagtatali ng kanyang kabayo sa pintuan. Pinagbuksan ni\nSemel at ang alila ay patang-pata sa pagod.\n\n--Magandang gabi po, suki.\n\n--Magandang gabi rin pu naman. Anong nangyayari?\n\n--Inutusan pu ako ng asawa ng _barini_ upang kunin ang mga bota.\n\n--Ang mga bota?\n\n--Opo, hindi na pu kailangan ng _barini_; hindi na pu niya maisusuot.\nNais sa inyo ng asawa ng barini na humaba nawa ang inyong buhay.\n\n--Hindi pu nagawing dumating na buhay sa bahay. Namatay sa _vozok_ o\nkarwahe. Dumating kami, aking pinagbuksan at nakita kong nakatimbuwang\nat bangkay. Pinaghirapan namin ng paglalabas sa _vozok_. Inutusan ako\nsa inyo ng asawa ng _barini_, na sinabing:--Pumaroon kang sabihin mo\nsa magsasapatos, na ang gawin ay sandalyas na pansuot sa bangkay at\nhuwag bota na gaya ng ipinasadya ng _barini_. Sabihin mong\nipagmadalian. Ikaw ay maghintay at dalhin mo ang mga sandalyas.\n\nDinampot ni Mikhail ang sandalyas at pati ng pinagputulang katad,\nbinalot na lahat at iniabot ang balutan sa alila, na naghihintay:\n\n--Adiyos mga kapatid, tulungan nawa kayo ng Maykapal.\n\n\n\nVIII\n\nNakaraan ang isang taon, dalawa, at may anim nang taon na si Mikhail\nay na sa bahay ni Semel. Ang buong pamumuhay, ay di rin nagbabago.\nKailanma\'y hindi siya umaalis. Bahagya nang magsalita at mamakalawa\nlamang napangiti, na ang una, ay ng hainan siya ng asawa ni Semel, at\nang ikalawa\'y ng dumalaw ang _barini_. Si Semel ay tuwang-tuwa sa\nkanyang pangulong manggagawa at di niya tinatanong kung saan galing;\niisang bagay ang kanyang pinapanimdim, na baka si Mikhail ay lumayas.\n\nIsang araw ay nagkakapisan silang lahat. Ang mga bata ay naglalaruan\nat nangaghahagaran sa mga bangkong malapit sa mga dungawan. Si Matrena\nay nagpapainit ng mga bakal na pambaluktot; si Semel ay may hawak na\npambutas; at si Mikhail ay nagtatapos ng isang takong. Isa sa mga bata\nay humilig sa balikat ni Mikhail na nasa tabi ng dungawan at\nnagsabing:\n\n--Tignan mo, Mikhail, naito ang isang tindera na may kasamang dalawang\nbatang babae; tila mandin paparito sa atin. Isa sa mga batang babae ay\npipilay-pilay.\n\nPagkarinig ng mga salita ng bata ay iniwan ni Mikhail ang gawain at\ndinungaw. Si Semel ay napataka; si Mikhail ay hindi nanunungaw\nkailanman at ngayo\'y nakikita niyang nakadukwang. Si Semel ay\nnakidungaw rin. Kanyang nakita nga, na may isang babaing lumalapit, na\nmaigi ang pagkabihis at may kasamang dalawang batang babae na\nnangababalabalan ng katad at nangakapamindong sa ulo ng panyong lana.\nAng dalawang bata ay magkamukha at halos hindi mawari ang pagkakaiba\nnilang dalawa, nguni\'t ang isa sa kanila ay napipilay at kinakaladkad\nang paa.\n\nAng babae ay tumigil sa pintuan, ibinukas ang pinto, at nasok na\nkasunod ang dalawang bata.\n\n--Magandang umaga po, mga maestro,\n\n--Dumating nawa kayo ng maligayang oras. Anupung sadya ninyo?\n\nAng babae ay naupo, at ang mga bata ay hindi humiwalay sa kanyang\nsiping.\n\n--Ititingin ku po ng sapatos ang mga batang ito.\n\n--Kailanman po ay hindi kami gumawa ng napakaliit, nguni\'t maigagawa\nnamin kayo ng inyong ibigin. Amin pung titignan kung maigagawa namin\nkayo ng aporong basahan o ng katad. Sabihin ninyo ang inyong ibig. Si\nMikhail na aking pangulong manggagawa ay totoong matalino.\n\nLumingon si Semel at nakita niya na walang kaalis-alis ang mata sa mga\nbata.\n\nSi Semel ay napamangha ng higit at higit. Tunay na ang mga munting\nbatang yaon ay magaganda, nakatutuwa, may mga pisnging namumula-mula\nat maiitim ang mata; ang mga balabal at ang mga pamindong ay\nnapakarikit, nguni\'t hindi niya maunawa kung bakit nakahalina ng gayon\nna lamang kay Mikhail, na para bagang kilalang-kilala na niya. Si\nSemel ay nakipagsalitaan sa babae at kanyang kinuha ang sukat.\n\nKinalong ng babae ang pilay at nagsabing:\n\n--Kunan ninyo ng dalawang sukat ito.\n\nIgawa ninyo ng isang sapatos ang paang pilay at tatlo ang magaling,\nsapagka\'t kambal ay magkapara ng sukat.\n\nPagkatapos na masukatan, ay nagtanong si Semel na nakatingin sa pilay:\n\n--Anu po ang ikinapilay? Ipinanganak na pu bang ganyan?\n\n--Hindi po, natuntungan ng kanyang ina.\n\nSi Matrena, na nakakapakinig ng salitaan ay nakisagot.\n\n--Sino ka,--aniya--at sinu-sino ang mga batang ito? Ina ka ba nila?\n\n--Ako\'y hindi nila ina o kamag-anak man; sila\'y mga inari kong anak.\n\n--Diyata\'t pinakaiibig mong maigi ay hindi mga kadugo?\n\n--Bakit hindi ko iibigin sila? Pinasuso ko sila ng aking gatas. Ako\'y\nnagkaanak ng isang lalaki na kinuha sa akin ng Diyos; hindi ko totoong\ninibig na gaya ng mga ito.\n\n--Kanino ngang anak sila?\n\n\n\nIX\n\nSi Matrena ay nakipagsalitaan sa babaing yaon, na nanalaysay ng\nganito;\n\n--May anim na taon nang ulila sila. Ang ama ay namatay ng martes at\nang ina ay ng biyernes. Sila\'y naulila sa ama bago naipanganak at ang\nkanilang ina ay hindi nabuhay ng isang araw man lamang pagkapanganak\nsa kanila. Nuon nga ay nakatira kami ng aking asawa sa nayong yaon, at\nsila\'y aming kakapit-bahay. Ang ama\'y gumagawa sa gubatan, at\nnabuwalan ng isang punong-kahoy; nasaktan ng di kawasa na anupa\'t\npag-dating sa bahay ay inihandog ang kanyang kaluluwa sa Diyos. Ang\nkanyang asawa\'y nanganak pagkaraan ng tatlong araw, na ang mga ito ang\nnaging anak. Mga kaawa-awa at walang mag-andukha. Sa palibot ng\nkanilang higaan, ay walang hilot o alila; nanganak na mag-isa. Dinalaw\nko kinaumagahan, ako\'y pumasok at aking natagpuang patay na ang abang\nbabae. Pagkamatay ay nadaganan ang munti at napilay ang paa nito.\nDinaluhan ng mga tao, inayos ang bangkay, isinilid sa kabaong at\nibinaon sa lupa. Ang mga kapitbahay ay mabubuting tao, nguni\'t ang mga\nsanggol ay naulila at walang mag-andukha. Ako nga ang tanging\nnag-alaga sa kanila; nagpapasuso ako ng aking panganay at ipinakisuso\nko sila. Ang mga _mujik_ ay nagtitipon, nagsalitaan, nagsanggunian\nkung ano ang marapat gawin sa kanila, at ito ang sinabi sa akin:\n\n--Ikaw na ang bahalang mag-alaga sa mga sanggol na ito, iyong\npasusuhin at mapagiisip-isip mo ang lalong magaling. Napasuso ko na\nang una, nguni\'t ang isa, ang abang pilay ay hindi pa, hindi ko\nakalaing mabuhay, nguni\'t agad iniwaksi ko ang aking katigasang-loob;\ndumadaing at aking kinahabagan. Bakit maghihirap iyang kaluluwang\nanghel? Aking pinasuso at inalagaan ang tatlo, ang aking anak at ang\nmga ulila, ako nuo\'y bata at malakas, kumain akong mabuti at nagkaroon\nako ng saganang gatas, at ako\'y pinagpala ng di kawasa ng Panginoon.\nPinasususo ko ang dalawahg bata at naghihintay ang ikatlo, pagkabusog\nng dalawa, ay saka ko pinasususo ang ikatlo at ipinagkaloob sa akin ng\nDiyos na sila\'y aking mabuhay. Ang aking anak ay namatay pagkaraan ng\ndalawang taon, at hindi na ako pinagkalooban, pa uli ng Diyos ng anak.\nHabang ito\'y nangyayari ay bumubuti ang aming pamumuhay, ngayo\'y\nnatitira kami sa isang alilisan, sa bahay ng isang may tindahan.\nBinabayarang kaming mabuti at ang aming buhay ay tiwasay, nguni\'t wala\nakong anak. Sinu pang aking lilingapin kung wala ang mga batang ito?\nWala nga akong mga kasama. Bakit ko nga di ibigin at mahalin sila?\nSila ang mga anino ng aking mata at ligaya ng aking buhay.\n\nNiyakap ng babae ang mga bata, hinagkan ang pilay at naglaro ang luha\nsa kanyang mga mata.\n\nNabubuhay ang walang ama at walang ina; hindi nabubuhay ang walang\nDiyos, anang kawikaan.\n\nGayon nagsalitaan at humanda na ng pag-alis ang babae. Sa paghahatid\nsa kanya nina Semel ay nalingunan si Mikhail na nakayakap ang mga\nkamay sa mga tuhod, ang mga mata\'y nakatirik sa langit at nakangiti.\n\n\n\nX\n\nSiya\'y nilapitan ni Semel at pinagsabihan.\n\n--Anong ginagawa mo, Mikhail?\n\nTumindig si Mikhail, iniwan ang ginagawa, nag-alis ng tapi, yumukod sa\nmag-asawang panginoon niya at nagsabi sa kanilang:\n\n--Patawarin ninyo ako, mga panginoon, pinatawad na ako ng Diyos.\nPatawarin naman ninyo ako.\n\nNapagkita nina Semel, na si Mikhail ay nagliwanag. Tumindig si Semel,\nyumukod sa kanya at nagsabing:\n\n--Napagkikita ko, Mikhail, na ikaw ay isang taong di gaya ng iba, at\nhindi kita mapipigil sa aking piling o matatanong man. Sabihin mo\nlamang sa akin: Bakit ikaw ay napakawalang-imik, at totoong gitla ng\nikaw ay aking matagpuan at ipagsama sa aking bahay?\n\n--Bakit ka pinagsaulian ng loob, ng hainan ka ng aking asawa ng\npagkain? Nuon nga\'y napangiti ka at sumigla ang iyong kalooban.\n\nSaka ng pumarito ang _barini_, na magpasadya ng mga bota ay napangiti\nkang muli at lalong sumigla ang iyong kalooban, at ngayong dalhin dito\nng babaing ito ang mga bata ay napangiti kang makaitlo at nagliwanag\nang iyong mukha. Sabihin mo sa akin, Mikhail. Bakit sumisilang sa iyo\nitong dalisay na liwanag at bakit ka ngumiting makaitlo?\n\nAt sumagot si Mikhail.\n\n--Sumisilang sa akin ang liwanag, sapagka\'t ako\'y naparusahan;\nhinatulan ako ng Diyos at ngayo\'y pinatawad na ako; ako\'y napangiting\nmakatatlo sapagka\'t dapat akong makarinig nga ng tatlong salita ng\nDiyos at aking nangarinig. Narinig ko ang una ng mahabag ang iyong\nasawa sa aking kaabaan, yaon nga\'y una kong ikinangiti. Napangiti\nakong muli ng pumarito ang _barini_, sapagka\'t naihayag sa akin ang\nikalawang salita; at ngayon, pagkakita ko sa mga bata ay ikinangiti\nkong pangatlo sa pagkarinig ko ng ikatlong salita ng Diyos.\n\nTinanong siya ni Semel: sabihin mo sa akin, Mikhail kung bakit ka\npinarusahan ng Diyos at kung anong mga salita ito upang malaman ko\nnaman.\n\nSi Mikhail ay sumagot:\n\nPinarusahan ako ng Diyos dahil, sa aking paglabag. Sa langit ay isang\nanghel ako, at siya ay aking sinuway. Nuon ay isa ako sa mga anghel sa\nlangit at sinugo ako ng Diyos sa isang kaluluwa, sa kaluluwa ng isang\nbabae. Bumaba ako sa lupa at nakita ko ang isang babae na nakalugmok\nsa higaan, may sakit at kapanganganak lamang sa dalawang batang babae.\nAng mga ito ay nangagsisihibik sa tabi ng ina, at siya\'y napakahina na\ndi niya mapasuso sila. Pagkakita sa akin ay nataho na kailangan ng\nDiyos ang kanyang kaluluwa; tumangis at nagsabi sa aking namamanhik:\n\nAnghel ng Diyos, ang aking asawa ay namatay, na nabuwalan ng isang\npunong-kahoy sa gubat; ako\'y walang ina, o kapatid, o ali: ang aking\nmga ulila ay walang inaasahan, liban sa aking abang kaluluwa: pabayaan\nmo akong mapalaki ko ang aking mga anak; ipagpaubaya mong sila\'y\nmakalaki sapagka\'t ang mga bata ay hindi maaaring mabuhay ng walang\nama o ina.\n\nSinunod ko ang babae, ipinatong ko ang isang anak sa kandungan at ang\nisa\'y sa kanyang bisig; muli akong napailanlang sa langit, at pagharap\nko sa Panginoon ay sinabi kong: Hindi ko nagawing dalhin ang kaluluwa\nng nanganak. Ang ama\'y namatay, siya\'y may dalawang anak na kambal at\nipinamanhik sa akin na siya\'y pabayaan kong mabuhay hanggang sa\nmapalaki niya ang kanyang mga anak na hindi mangyayaring mabuhay ng\nwalang ama o ina. Hindi ko nga dala ang kaluluwang iyan.\n\nSinagot ako ng Diyos:\n\nIkaw ay yumaon at dalhin mo sa akin ang kaluluwa ng inang iyan, at\nmapagkikilala mo ang tatlong salita ng Diyos; iyong malalaman ang\n_sumasa mga tao, ang hindi ipinabatid sa tao at ang bumubuhay sa tao_.\nPagkakilala mo ng tatlong salitang ito ay babalik ka sa langit.\n\nNagbalik ako sa lupa at dinala ko ang kaluluwa ng abang ina. Ang mga\nbata ay nagsibitiw sa sinapupunan ng ina at ang bangkay, sa pagkabuwal\nsa tagilirang kaliwa, ay nadaganan ang paa ng isa sa mga bata. Ng\nako\'y nakatayo sa may dakong itaas ng nayon upang dalhin ang kaluluwa\nsa Maykapal ay hinadlangan ako ng isang buhawi, nanghina ang aking\npakpak at nangatikom: Ang kaluluwa ay naipalanlang sa langit, at ako\'y\nnapalugmok sa lupa sa tabi ng lansangan.\n\n\n\nXI\n\nAt napag-unawa nga ni Semel at ni Matrena kung sino yaong kanilang\nbinihisan at pinakain at kung sino yaong kasama nila. Sila\'y napaiyak\nsa kagalakan at katuwaan, at ang anghel ay nagpatuloy ng pananalita:\n\nAko\'y nanatiling mag-isa at hubad na nasa daan. Nuo\'y hindi ku pa\nkilala ang anumang kahirapan ng tao, ang ginaw o ang gutom man. Ako\'y\nnaging tao, nagdamdam ako ng gutom at di ko malaman kung anong\ngagawin. Nakakita ako ng isang simbahan, na itinalaga sa Walang\nHanggan at inisip kong tumuloy roon. Ang pinto ay nakatalasok.\nSapagka\'t hindi ako makapasok ay naupo ako sa pintuan at pinagsikapang\nkong duon makasilong; gumabi, nagdamdam ako ng ginaw, nagdamdam ako ng\ngutom, ininda ko, at ako\'y nanginig. At ang hirap ay sumaakin. Agad\nakong nakarinig ng yabag sa daan; may dumarating na isang tao; may\ndalang mga bota at nagsasalitang ang mga ngipin ay nagngangalit. Nuon\nako nakakitang una ng mukha ng taong may kamatayan, at kung sa bagay\nna ako\'y tao na rin ay natakot pa rin sa mukhang yaon, Inilingon ko\nang aking ulo at aking narinig, na nagsasalitang laban sa akin.\n\nPaanong pakakanin ko ang aking asawa at, aking mga anak? Paanong\nkakandilihin ko sa ginaw ng taginaw ang mga nanginginig na sangkap\nnamin ng katawan? At inisip kong:\n\nAko\'y namamatay sa ginaw at gutom at naito na dumaraan ang taong ito\nna ang iniisip lamang ay ang kanyang kailangan at di matutuhan ang\nako\'y saklolohan.\n\nNakita ako ng nagdaraan, nagkunot ng noo, nag-anyong marahas at\nnagpatuloy ng paglakad ... Nawalan ako ng pag-asa. Pagdaka\'y nakita\nkong bumalik, siya\'y aking tinignan at hindi ko nakilala: Ang kanyang\nmukha ay patay ng una at nakita kong nagliwanag ng larawang Diyos. Ang\nnanauling buhay ay lumapit sa akin, binihisan ako, tinagnan ako sa\nmga kamay at ipinagsama ako sa kanyang bahay. Ang kanyang asawa ay\nnasa sa pintuan ng dampa at nangusap: ang babaing yaon ay lalong\nkakila-kilabot kaysa lalaki; ang anyo ng kamatayan ay nabubuka sa\nkanyang bibig, ang anyong nakamamatay ng kanyang mga salita ay umiinis\nsa akin, at ako\'y nanlupaypay; inibig niyang mahandusay na muli ako sa\nginaw, sa hirap, sa kamatayan, at aking napag-unawa na siya man ay\nmamamatay rin sa pagtataboy sa akin. Agad pinagsalitaan siya ng\nkanyang asawa ng tungkol sa Diyos. Pagdaka\'y nagbago ang babae;\nhinainan ako ng pagkain at sapagka\'t ako\'y tinitignan niya ay\ntinitigan ko siya: ang patay ay muling nabuhay, at nakilala ko ang\nDiyos sa kanyang mukha. At aking naalala ang salita ng Diyos: _Iyong\nmalalaman ang sumasatao_. Napagtalastas ko sa ganito na sumasa mga tao\nang pag-ibig. Naginhawahan ako sa pagkahayag ng isa sa mga salita ng\nDiyos, at una kong ikinangiti; nguni\'t hindi ko napag-alamang lubos sa\nisang sandali, hindi ku pa napag-uunawa _ang hindi ipinabatid sa tao\nni ang bumubuhay sa tao_.\n\nNatira akong isang taon sa inyo; ang barini ay naparito na nagpasadya\nng mga bota, mga botang dapat magluwat ng isang taon na hindi man\nlamang mahihiwid o masisira man. Tinignang ko siya at nakita ko sa\nkanyang siping ang isa sa aking mga kasama, ang anghel ng kamatayan;\nako lamang ang nakakita; siya\'y aking nakilala at aking napag-unawa na\nbago lumubog ang araw ay mahihiwalay ang barini sa kanyang kaluluwa at\ninisip kong:\n\nAng tao ay nagtitipon ng sa isang taon; nguni\'t di niya nalalamang\nsiya\'y mamamatay sa paglubog ng araw.\n\nAt aking naalaala ang ikalawang salita ng Diyos: _Iyong malalaman ang\nhindi ipinabatid sa tao_.\n\nAng _sumasatao ay nalalaman ko na_. Nalaman ko nuon ang _hindi\nipinabatid sa tao_. Hindi ipinabatid sa kanya ang pagkukulang sa\nkanyang katawang ikinangiti ko.\n\nNguni\'t hindi ku pa batid, at hindi ku pa nauunawa _ang bumubuhay sa\nmga tao_. Nabuhay ako sa paghihintay ng pahayag ng Maykapal, ng\nhuling salita ng Diyos. Sa ikaanim na taon ay naparito ang babae na\nmay kasamang dalawang batang kambal, aking nangakilala at napuna kong\nsila\'y nabuhay. Ng magkagayo\'y aking naalamang lahat at inisip ko.\n\nNamamanhik ang ina, dahil sa kanyang mga anak at aking dininig ang\nina; pinaniwalaan ko, na ang mga ulilang iyan ay natatalaga sa\nkamatayan at naito, na sila\'y pinakain at kinupkop ng isang babae, ng\nisang di kilala.\n\nAt ng ang babaing iyan ay mapaiyak sa kabutihan, ng kanyang minahal at\nkinahabagan, ay nakita ko sa kanya ang larawan ng Diyos at aking\nnapag-unawa _ang bumubuhay sa tao_. Aking napag-unawa na naipahayag sa\naking ng Diyos ang huling salita at iginawad sa akin ang kapatawaran\nat siyang ikatlo kong pagkangiti.\n\n\n\nXII\n\nAt ang anghel ay naghubad ng kanyang pagkalupa at nagbihis ng liwanag;\nang mga mata ng tao ay nangasilaw sa liwanag na yaon. Naglakas ng\nkanyang tinig na parang galing sa langit at nagsabing; _At aking\nnaunawa, na ang tao ay hindi nabubuhay sa kanyang mga sariling\nkailangan, kundi nabubuhay sa pag-ibig_.\n\nHindi alam ng ina ang bubuhay sa kanyang mga anak; hindi alam ng\nbarini ang kailangan; hindi alam ng sinumang tao na kung buhay sa\ngabi, ay mangangailangan ng bota o kung patay ay sandalyas.\n\nAko\'y nabuhay sa pagkatao, hindi sapagka\'t kinandili ko ang sarili,\nkundi sapagka\'t inibig ng isang naglalakad at ng asawa niyaon;\nnangahabag sa akin at ako\'y inibig. Nangabuhay ang mga ulila sapagka\'t\nnagkaroon ng isang babae na nagtaglay sa kalooban ng maningas na\npag-ibig. Nabubuhay ang mga tao, hindi sapagka\'t kinandili nila ang\nsarili, kundi sapagka\'t ang pag-ibig ay kumandili sa kalooban ng mga\ntao.\n\nAlam ko kapagkaraka, na pinagkalooban ng Diyos ang mga tao ng buhay at\ninibig niyang sila\'y mangabuhay: ngayo\'y napag-unawa ko na ayaw ang\nDiyos, na ang tao ay mabuhay na mag-isa, at dahil dito ay inilihim\nniya sa isa\'t isa ang kailangan. Ibig niya na ang bawa\'t isa ay\nmabuhay sa ikagagaling ng mga iba at dahil dito ay inihahayag niya sa\nisa\'t isa ng paminsan ang makabuluhan sa sarili at pati ng sa iba.\n\nNapag-unawa ko nga na ang mga tao na may paniwalang nabubuhay sa\nsariling sikap, ay hindi nga nabubuhay kundi sa ngalang pag-ibig. Ang\nnabubuhay sa pag-ibig ay nabubuhay sa Diyos at ang Diyos ay nananahan\nsa kanya, dahil sa ang Diyos ay pag-ibig.\n\nAt ang anghel ay umawit ng pagpupuri sa Panginoon; umuga ang bahay sa\nkanyang tinig, nabuksan ang bubungan at isang haliging apoy, ay\nnapailanlang sa kalawakan.\n\n--Si Semel, ang asawa at ang kanyang mga anak ay paraparang nagsiluhod\nsa lupa. Ang Anghel ay nagbukadkad ng kanyang malalaking pakpak at\numilanlang sa langit.\n\nNg pagsaulan ng malay-tao si Semel ay namasdan niyang ang bahay ay\ngaya rin ng dati na walang linalaman liban sa kanya at sa mga dating\nnangaroon.\n\n\n\n\n\n\n\n'b'Proofreaders. Para sa pagpapahalaga ng panitikang Pilipino.\n\n\n\n\n\n[Transcriber\'s note: Mistakes in the original published work has been\nretained in this edition.]\n\n[Paalala ng nagsalin: Hinayaang manatili sa edisyong ito ang mga\npagkakamali sa orihinal na pagkakalimbag.]\n\n\n\nSa Ano Nabubuhay Ang Tao\n\nI\n\nKATHANG-SALAYSAY NG KONDE LEON TOLSTOY NA NASALIN SA WIKANG KASTILA AT\nISINALIN NAMAN SA TAGALOG\n\nNI\n\nSOFRONIO G. CALDERON\n\nIkaw ay yumaon ... at malalaman mo:\n\nI. Ang sumasatao;\nII. Ang hindi ipinabatid sa tao; at\nIII. Ang bumubuhay sa tao.\n\n\nM. COLCOL & Co.\n\n_Publisher_\n878 Rizal Avenue, Manila\n\n\n\n\nSA ANO NABUBUHAY ANG TAO\n\n\n\nI\n\nIsang magsasapatos ay nananahanan sa isang nayon na kasama ang kanyang\nasawa\'t anak. Sila\'y nakatira sa bahay ng isang _mujik_ (may pagawaan\nng sapatos), sapagka\'t sila\'y walang bahay o lupa man at bahagya nang\nmakakita ng kanilang maipagtatawid-buhay. Ang tinapay ay mahal, at may\nkahirapan ang panahon; kung gaano ang makita niya ay kanilang\npinagkakasiya, siya\'y walang anumang tinatangkilik at ang kanyang\nasawa\'y wala kundi iisang chuba[1] na totoong luma na. May ilan nang\ntaong naghahanap ng salapi ang magsasapatos upang maibili ng mga balat\nng tupa at ng kanyang magawang bagong _chuba_ o pambalabal.\n\nNg panahong tagulan ay nakatipon ng kaunti, ng tatlong _rublo_ na\nkanyang naingatan sa sisidlan ng kanyang _baba_ (asawa). Sa kapit\nnayon ay may nagkakautang sa kanya ng limang rublo at dalawang pung\n_kopek_ [3].\n\nIsang umaga ay pinasiyahan ng magsasapatos na maghanap ng mga katad.\nNagbihis, nagkubong sa ulo ng isang panyo, isinilid sa bulsa ang\ntatlong _rublo_, kinuha ang kanyang tungkod at pagkatapos na\nmakapag-agahan ay yumaon.\n\nSisingilin ko sa _muhik_ ang limang _rublo_,--aniya,--idaragdag ko\nrito sa tatlo, saka ko ibibili ng mga katad na magagawang _chuba_.\n\nPagsapit sa kanyang sinadyang nayon ay tinungo ang bahay ng _muhik_.\nAng _muhik_ ay nakaalis na: at ipinangako na lamang ng _baba_ na sa\nlinggo ring yaon ay dadalhin ng kanyang asawa ang kuwarta, nguni\'t\nwalang ibinigay.\n\nSa ibang bahay ay ipinagtapat sa kanya na walang maibabayad, kundi\ndalawang _kopek_ muna. Iniisip ng magsasapatos na siya\'y makauutang ng\nmga katad; datapwa\'t di siya pinagkatiwalaan ng maytinda.\n\nBayaran mo ako,--ang sabi sa kanya,--at pumili ka ng iyong ibig,\nsapagka\'t alam na namin kung gaano kahirap ang maningil.\n\nHindi nga nangyari ang panukala ng mag-sasapatos; wala naman siyang\ndala, liban na sa dalawampung _kopek_ na kanyang nasingil sa\npagtatagpi ng isang _valenki_[1] na sa kanya\'y ipinagawa.\n\nSa sama ng kanyang loob ay napasa isang tindahan ng alak at iniinom\nang kanyang dalawampung _kopek_ saka yumaong walang dalang katad. Ng\numagang yaon ay di siya nakaramdam ng ginaw at subali ay nainitan pa,\ndahil sa pagkainom ng alak. Sa kalasingan ay tignan ninyo at pinaiikot\nang tungkod at isinasaksak sa mga dakong pinamumuuan ng tubig;\nnatutuwa at pinapipihitpihit sa kanyang mga kamay ang mga _valenki_;\nat nagsasalita ng ganito:\n\nWala man akong chuba o balabal ay naiinitan ako, sapagka\'t tumungga\nako ng kaunting alak; ang tiyan ko\'y busog sa alak; anupang\nipangangailangang ko ng isang balabal na pampainit? Nilimot ko ang\naking karalitaan; ako\'y isang tao lamang; walang kabuluhan sa akin ang\nlahat. Ako\'y makapamumuhay na maigi ng walang balabal; hindi na ako\ngagamit niyan kailanman. Ngunit totoong daramdamin ng aking asawa at\nmay matwid. Ipinaghahanap-buhay namin ang mga _mujik_, pakinabangan\nnawa nila ang aming kapaguran. \xc2\xa1Teka! Di mo ako dinalhan ng kuwarta.\n\xc2\xa1Maraming salamat! \xc2\xa1May Diyos! Sulong ..." Ganyan ang pagbabayad ng\ndalawampung _kopek_ lamang. Anong mapapakinabang sa dalawampung\n_kopek_? Itungga ng alak at wala na. Saka sasabihing "\xc2\xa1Ang hirap!"\n\xc2\xa1Aha, aha! \xc2\xbfAng hirap ko nga? Ikaw ay may bahay, may hayop at lahat ng\nkailangan, at ako\'y walang anuman. Ikaw ay may kinakaing bunga ng\niyong lupa, at ako upang kumain ay kailangang bumili; kailangan ko\'y\ntatlong _rublo_ sa bawa\'t sanlinggo; kung dumating ako sa bahay ay\nwala nang pagkain at maggugugol pa ako uli ng isang _rublo\'t_\nkalahati. Pagbayaran mo nga ako ng iyong utang.\n\nPapaganito ang kanyang anyo hanggang sa nakarating sa tabi ng isang\nsimbahan, at may namataan sa likuran nuon na wari maputi. Gumagabi na\nat ang magsasapatos ay nagkantitignan.\n\nAnong naroon? Wala namang batong maputi. Baka ba kaya, yaon? Hindi,\nhindi mandin baka. Ayon sa ulo ay tila isang tao; nguni\'t bakit\nmaputi? At bakit magkakatao rito?\n\nLumapit si Semel at lubos nalinawan! Katakataka! Tao nga; buhay o\npatay? Nakaupo, na hubad; nakasandig sa pader ng simbahan, hindi\ngumagalaw. Ang magsasapatos ay sinidlan ng takot at nasabi sa sarili:\n\n--Pinatay; hinubdan ng damit at inihagis dito; kung lapitan ko ay baka\nako pa ang mapahamak.\n\nKanyang linagpasan, tinalikdan na sa kanyang paningin ang taong yaon.\nMakaraan ang sandali, ay lumingon siya at nakita niyang ang tao\'y\nlumayo sa pader at gumalaw na wari tinititigan siya. Sa tuwi-tuwi na\nay lalu siyang nahihintakutan, nag-antanda ang magsasapatos at tinaya\nang kanyang kalooban kung uurong o tatakas.\n\nKung siya\'y lapitan ko,--dinidilidili niya--di malayong ako\'y\nmapahamak. Ano kayang tao ito? Tila mandin masama; dadaluhungin ako at\nako\'y hindi maliligtas. Kung hindi man ako patayin ay hahalayin ako.\nGayunman, hindi ako makapaghuhubad upang bihisan ko siya, upang\nipagkaloob ko sa kanya iring tanging suot. Magtutumulin ako.\n\nAt dinalas ang hakbang. Pagdaka\'y napatigil sa daan,--Anong inaasal mo\nsa sarili. Anong gagawin mo? Namamatay ang isang tao at iyong\nkinatatakutan at nilalayuan. Mayaman ka na ba kaya? Natatakot ka bang\nmawalan ng kayamanan? Ano, Semel, ito\'y hindi magaling.\n\n\n\nII\n\nPagdaka\'y bumalik si Semel sa simbahan at tinungo ang tao. Pagkalapit\nay minasdang maigi. Ang taong yaon ay bata pa at may mabuting katawan.\nWala namang anumang bugbog na nababakat sa kanyang katawang hubad,\nnguni\'t nanginginig sa ginaw at parang nagulat. Sa pagkasandal sa\npader ay hindi tumitingin kay Semel; sa pagkahiya mandin ay hindi man\nlamang maidilat ang mga mata. Tinunghan ni Semel at agad nabuhay ang\nloob ng taong yaon, idinilat ang mga mata, inilingon ang ulo at\nminasdan si Semel.\n\nPagkamalas ng magsasapatos ng tinging yaon ay nagtaglay ng pag-ibig\ndoon sa taong di niya kilala. Inilapag ang kanyang dalang bota;\nkinalag ang kanyang sinturon at naghubad ng sako.\n\n--Hala,--aniya,--huwag ka nang magbadya pa ng anuman; magbihis ka;\nmadali ka; hala, dali-daliin mo ...\n\nTinagnan ni Semel sa bisig yaong di niya kilala, ibinangon, itinayo,\nsaka minasdan ang kanyang katawang maganda. Maputi at pati nga ng\nkanyang kaayaayang mukha.\n\nIpinatong ni Semel sa mga balikat ang sako; nguni\'t di matumpakan ng\nlalaki ang pag-susuot ng manggas. Isinuot ni Semel, ibinutones,\nnilagyan ng sinturon, inalis ang kanyang gorang sira-sira at isusuot\nsana, datapwa\'t nakaramdam siya ng ginaw sa ulo at inisip:\n\n--Ako\'y kalbong-kalbo, at siya\'y may mahahabang buhok na kulot.\n\nAt muling isinuot ang gora.\n\n--Mabuti manding suutan siya ng bota.\n\nAt pagkaluhod sa siping nuong lalaki, ay isinuot ang mga bota niyang\ndala. Saka, ng maitindig niya, ay kanyang pinagsalitaang:\n\n--Ano, kapatid! Hala, gumalaw ka ng kaunti. Ikaw ay magpainit. Huwag\nna tayong magluwat dito. Tayo na.\n\nNguni\'t ang lalaki ay nakatayo pa, di umiimik, malugod na minamasdan\nni Semel; di makapagbigkas ng isa man lamang salita.\n\n--Anong nangyayari sa iyo? Bakit di ka magsalita? Hindi maaaring\nmagparaan tayo ng taginaw rito. Kailangang umuwi tayo ng bahay. Eto\nang aking tungkod, iyong tungkurin kung nanghihina ka; hala, tayo na.\n\nAt ang lalaki ay lumakad at di naiwan.\n\nSila\'y magkasabay at nangusap si Semel.\n\n--Tagasaan ka?\n\n--Hindi ako tagarito.\n\n--Kilala ko ang mga tao sa lupang ito; eh, bakit nasa likuran ka ng\nsimbahan?\n\nAt ang tugon ng kasama:\n\n--Hindi ko masabi.\n\n--Ikaw baga\'y hinarang?\n\n--Hindi, walang humarang sa aking sinuman; pinarusahan ako ng Diyos.\n\n--Alam na natin, na ang lahat ay galing sa Diyos; nguni\'t may\npinagbubuhatan. Saan ka paroroon?\n\n--Kahit saan.\n\nNamangha si Semel. Ang taong ito\'y walang pagmumukhang masama, ang\nboses niya\'y kalugod-lugod, nguni\'t walang ipinagbabadya na tungkol sa\nkanyang sarili. Inisip ni Semel na may mga bagay na di masaysay at\npinagsalitaan ang kasama.\n\n--Sumama ka sa aking bahay at ng mainitan ka.\n\nNagpatuloy lumakad at sinabayan ng kasama. Humihip ng malakas ang\nhangin at pinaspas ang baro ni Semel. Sapagka\'t napawi na ang alak, ay\nnagdamdam ng ginaw. Nagmadaling nagbububulong at iniisip:\n\n--\xc2\xa1Mabuting gawa ito! Mabuting balabal ang dala ko! Ako\'y nanaog upang\nbumili ng isang balabal, at sa pagbalik ay wala man lamang ako kahi\'t\nsako at may dala pa akong isang taong hubad. Di nga ako katutuwaan ni\nMatrena.\n\nSi Matrena, ay ang kanyang asawa. Sa ganitong pag-aala-ala kay Matrena\nay nagulomihanan si Semel; nguni\'t paglingon niya sa kasama ay\nnaalaala niya yaong tinging ipinamalas sa kanya mula roon sa simbahan\nat muling nagdamdam ng kagalakan sa kalooban.\n\n\n\nIII\n\nAng asawa ni Semel ay nag-ayos ng bahay na maaga; nagsibak ng kahoy,\nsumalok ng tubig, nagpakain ng mga bata at kumain pati siya, saka\nnag-isip. Iniisip ang kakanin, nararapat kayang ihanda ngayon o bukas.\nMay natitira pang kaunti sa paminggalan; kung si Semel ay nakakain na\nsa nayon at hindi humapon mamayang gabi ay may kasiyang pagkain sa\nkinabukasan. Muli\'t muling tinignan ang nalalabing pagkain.\n\n--Hindi ako magtitinapay ngayon,--aniya;--saka kakaunti ang aking\nharina; baka sakaling umabot hanggang biyernes.\n\nPagkatapos na maitago ang tinapay, ay naupo si Matrena sa siping ng\ndulang upang magsursi ng baro ng kanyang asawa; nananahi at inaalala\nsi Semel, na namili ng katad.\n\n--\xc2\xa1Baka madaya pa ng maytinda! Napakahangal ang asawa ko. Siya ang di\nmarunong magdaya kaninuman at napadadaya maging sa bata. Sa halagang\nwalong _rublo_ ay makabibili na ng isang mabuting balabal; hindi\nkabutihan, nguni\'t may kaigihan na. Totoong nagbata kami ng taginaw na\niri dini sa iisang balabal. Hindi makapaglaba sa ilog ng wala niyan,\nat eto, upang makalakad ay dinala ang aking suot. Hindi ako makapanaog\nng ganiri!... Pagkaluwat! Naparaan ba kaya sa tindahan ng alak?\n\nKabibitaw pa lamang sa bibig ng mga salitang ito, ay siyang pagkarinig\nng mga yabag ni Semel sa may hagdanan. Iniwan ni Matrena ang sursihin\nat napatungo sa silid. Nakita niyang nasok, ay dalawang lalaki, na\nwalang sombrero at nakabota. Malayo pa\'y nahalata na ni Matrena, na\nang kanyang asawa ay naglasing.\n\nSiya ko na nga bang kutog ng loob, aniya.\n\nPagkakitang walang kapote at nangakalitaw ang mga kamay, walang imik\nat wari nahihiya, ay kumaba ang loob ng abang asawa.\n\nIniinom nga ang kuwarta. Nakipaglasingan sa isang hampas-lupa at\nngayo\'y dala rine. Wala na kami kundi ito lamang.\n\nPinabayaan niyang magtuloy sila at kanyang sinundan na di umiimik.\n\nNapaghalata niya na ang kasama ay may kabataan, payat, putlain,\nnakakapote na walang baro sa katawan at wala ni gora. Ng makapasok na\nay tumigil na walang kibo at nakatungo. Inisip ni Matrena.\n\nSuwitik ito, nahihiya pa, naghihintay ng mangyayari.\n\nNag-alis ng gora si Semel at umupo sa bangko na parang isang batang\nmabait.\n\n--Oy, Matrena,--aniya--pahahapunin mu ba kami?--Hindi pa ako kumakain.\n\nSi Matrena ay hindi lumilingon na nagbububulong. Tumigil sa may\nkusina, saka minasdang isa-isa, na iiling-iling at di kumikibo.\n\nNahalata ni Semel na galit ang kanyang asawa; nguni\'t anong gagawin?\nSapagka\'t walang may ibig, ay tinagnan niya sa kamay ang kasama at\nsinabing:\n\n--Maupo ka, kapatid. Humapon tayo.\n\nAng kasama ay naupong walang imik.\n\n--Ano Matrena; hindi ka ba naghanda ng hapunan?\n\n--Oo\'t naghanda ako; nguni\'t hindi sa iyo; ikaw ay naglasing hanggang\nsa mawalan ka ng isip ... Ikaw ay bibili ng isang bagong balabal at\numuwi ka pa ng walang kapote. Sa ikalulugmok natin ay nagsama ka pa ng\nisang hampas-lupa. Ako\'y walang maipahahapon sa mga lasing.\n\n--Siyana, Matrena; walang kailangang magsalita upang wala nang\npag-usapan. Lalong magaling ang itanong mo sa akin kung sino ang taong\nito.\n\n--Pasimulan mong sabihin sa akin kung saan mo iniwala ang\nkuwarta,--ang tugon ng asawa.\n\nDumukot si Semel sa bulsa at inilitaw ang tatlong _rublo_.\n\n--Eto ang kuwarta; si Trofimoy ay hindi nagbayad, nangako sa akin\nbukas na.\n\nSi Matrena ay lalong nag-init. Sa aba ng balabal, at pati ng\nkaisa-isang kapote ay ibinigay pa sa isang hampas-lupa na dinala rini\nsa ikadaragdag sa hirap. Eto ang kuwarta at saka dinugtungan.\n\n--Wala akong hapunan; hindi ako makapagpapakain sa mga hampas-lupang\nlasing.\n\n--Oy, Matrena, huwag kang maingay at dinggin mo iring aking sinasabi!\n\n--Ako! Makinig ng mga kaululan ng isang walang hiyang lasing! May\nmatuwid ako na umayaw na maging asawa kita! Iniwanan ako ng aking ina\nng pambili ng damit at iniinom mo ng alak; ngayo\'y bibili ka ng isang\nbalabal at iniinom mo rin.\n\nHindi magawing maipaaninaw ni Semel, na dalawampung _kopek_ ang\nkanyang iniinom at gayon din na kung paanong kanyang nasumpungan ang\nkanyang kasama; ayaw paraanin ni Matrena ang kanyang salita,\nsunud-sunod ang kanyang salita, sunud-sunod kung tugunin siya. Pati\nnuong nangyari ng may sampung taon, ay ipinamumukha pa sa kanya.\nSalita pa ng salita, at saka tinagnan si Semel sa manggas.\n\n--Isauli mo sa akin ang suot ko, wala kundi iyan at kinuha mu pa; siya\nmo ngayong suot, asong galisin. Hindi ka pa tangayin ng diyablo!\n\nHuhubdin na ni Semel; binaltak ng asawa at natastas ang mga tahi; sa\nkatapus-tapusan ay tinagnan ni Matrena ang suot, isinuot at napasa\ndakong pinto upang yumaon, nguni\'t agad napatigil sa galit; wari ibig\nmakipagkaalit kahi\'t kanino at mabatid kung sino ang taong yaon,\n\n\n\nIV\n\nTumigil si Matrena sa tabi ng pinid at nagsabing:\n\nKung iya\'y mabuting tao, ay hindi sana hubad; magkakaroon man lamang\nng baro. Kung ikaw ay gumawa ng isang mabuting gawa, ay sasabihin mu\nsana sa akin kung saan nanggaling ang palaboy na ito.\n\n--May tatlong oras nang sinasabi ko sa iyo, nguni\'t di mo ako\ndinidinig. Nagdaraan ako sa tabi ng simbahan, ay nakita ko ang\nbinatang ito na halos naninigas at hubad; wala nga tayo sa panahong\ntag-araw. Inakay ako ng Diyos sa kanya; na kung di gayon ay namatay\nsana ito ngayong gabi. Anong gagawin ko? Siya\'y aking binihisan,\nbinalabalan at aking ipinagsama. Tumahimik ka nga, Matrena, iya\'y\nisang kasalanan. Tayong lahat ay para-parang mamamatay.\n\nSi Matrena ay nagbuka ng bibig upang sumagot. Biglang napatingin doon\nsa di kilala at tumahimik. Nakaupo sa bangko na di umiimik, Ang\nkanyang dibdib ay nanlalaki, halos magputok, na nakayakap ang mga\nkamay sa mga tuhod, nakatungo ang ulo, naka-pikit ang mga mata, na\nparang napipighati. Napatahimik si Matrena. Siya\'y malugod na\npinagsabihan ni Semel.\n\n--Matrena; nawala na ba kaya ang Diyos sa iyong kalooban?\n\nPagkarinig nito ng asawa ay napatingin doon sa di kilala, na\nnakatingin naman sa kanya, at ang kanyang kalooban ay nabagbag. Siya\'y\nmuling nasok at upang maghanda ng hapunan. Siya nga ay naghain at\nkanyang inihain ang kahuli-hulihang tinapay.\n\n--Hala, kumain ka,--ang sabi.\n\nBinatak ni Semel ang binata hanggang sa dulang.\n\n--Lumapit ka kapatid.\n\nPumutol ng tinapay, binasa at nagpasimulang kumain.\n\nSi Matrena ay naupo sa isang sulok na nakapangalumbaba at nakapatong\nang mga siko sa mga tuhod saka minasdan yaong hindi kilala.\n\nNagdalang habag siya; at nagtaglay siya ng habag sa kaaba-abang yaon.\nAgad nagalak ang kalooban ng di kilala at pagtataas ng ulo ay\ntuminging napangiti doon sa abang babae. Pagkatapos ng pagkain ay\niniligpit ng asawa ang mga pinggan at nagsabing:\n\n--Saan ka nanggaling?\n\n--Ako ay hindi tagarito.\n\n--Bakit nasa tabi ka ng simbahan?\n\n--Hindi ko masabi.\n\n--Sinong naghubad sa iyo?\n\n--Pinarusahan ako ng Diyos.\n\n--At hubad ka na bang ganyan?\n\n--Nanatili ako roong hubad. Ako\'y naninigas sa ginaw, nakita ako ni\nSemel at nahabag sa akin; isinuot sa akin ang kanyang damit at\npinasunod ako sa kanya. Ikaw ay nagdalang habag sa aking hirap; iyo\nakong pinakain at pinainom. Pagpalain ka nawa ng Diyos!\n\nSi Matrena ay tumindig, binuksan ang kanyang baul at kinuha ang limang\nbaro ni Semel na kanyang sinursihan at upang maisuot sa kinabukasan,\nkinuha ang salawal at pagkabigay niya ng mga yaon doon sa di niya\nkilala ay magiliw na sinabing tanggapin mo, nakita kong wala kang\nbaro; magbihis ka at mahiga ka kung saan mo ibig, sa bangko o sa\nkusina.\n\nNag-alis ng balabal ang di kilala, isinuot ang baro at nahiga sa\nbangko. Pinatay ni Matrena ang ilaw at sinunggaban ang balabal at\nnahiga sa silid sa siping ni Semel; ginamit ang balabal nguni\'t hindi\nmakatulog; ang sumasaulo niya ay yaon di kilala at saka kanyang\nnaiisip na naubos ang lahat ng tinapay na nalabi at wala silang\nmakakain sa kinabukasan. Naibigay pa ang baro at salawal ni Semel;\nsiya\'y namamanlaw at hindi mapalagay. Nguni\'t sa pagkaalala niya ng\nngiti niyaong taong hindi kilala ay nasiyahan ang kanyang loob.\nMaluwat-luwat na di nakatulog si Matrena. Si Semel man ay hindi rin\nmakatulog at namimilipit sa balabal.\n\n--Semel!\n\n--Ay!\n\n--Ating naubos ang lahat ng tinapay. Hindi ako nagtinapay ngayon.\nAnong gagawin natin bukas? Manghihiram ba kaya ako kay Melania ng\nating makakain bukas?\n\n--Bahala na. Hindi magkukulang ng pagkain.\n\nSandaling napatahimik.\n\n--Tila mabuti ang taong ito.\n\n--Bakit kaya ayaw magsabi kung sino siya?\n\n--Walang salang siya\'y pinagbabawalan.\n\n--Semel!\n\n--Ano?\n\n--Tayo\'y nagbibigay, at sa atin ay walang nagbibigay.\n\nWalang naisagot si Semel.\n\n--Siya ka na ng kauusap,--ang sabi, saka pumihit.\n\nAt nangakatulog.\n\n\n\nV\n\nSi Semel ay gumising na maaga; natutulog pa ang mga bata; ang asawa\'y\nyumaon upang manghingi ng tinapay sa kapitbahay; yaon lamang di kilala\nang nakaupo sa bangko, na nakatingala sa kisame. Ang kanyang\npagmumukha ay lalong tiwasay kaysa tinalikdang araw.\n\nSinabi ni Semel:\n\n--Ano nga kapatid; ang tiyan ay nangangailangan ng pagkain at ang\nkatawa\'y nangangailangan ng damit. Kailangan ngang mamuhay, magkasiya\nsa sarili. Marunong ka bang gumawa?\n\n--Wala akong nalalaman.\n\nIdinilat ni Semel ang mga mata at nagsabing.\n\n--Natututuhan ang balang ibigin, kailan ma\'t di kukulangin ng\npagkukusa.\n\n--Lahat ay nagsisigawa; gagawa rin akong gaya ng iba.\n\n--Anong pangalan mo?\n\n--Mikhail.\n\n--Kung gayon, Mikhail, ayaw kang magsabi ng anuman tungkol sa iyong\nbuhay, mabuti, nguni\'t kailangang kumain; kung susundin mo ang aking\nsasabihin, ay aampunin kita.\n\n--Tulungan ka nawa ng Diyos! Turuan mo ako, ituro mo sa akin ang di ko\nnalalaman.\n\nSumunggab si Semel ng kanyamo at binaluktot.\n\n--Ito\'y hindi gawain noong isang Huwubes; tignan mo.\n\nTinagnan ni Mikhail, tuloy inabot ang kanyamo, binaluktot, at agad\nitinuro sa kan ya ni Semel ang pagtabas, pagtahi, pagbutas,\npaglalapat ng suwelas, at pag-aanyo ng tahi. Sa ikatlong araw ay\nnatutuhang lubos ni Mikhail ang buong paraan ng paggawa; ang kanyang\nkaliksihan ay gayon na lamang, na parang isang daan nang taong\nmanggagawa ng sapatos. Walang sinayang na sandali; kaunti kung kumain.\nPagkatapos ng kanyang gawa ay tumatabi sa kanyang sulok na nakatungong\nwalang imik; bahagya nang magsalita, hindi tumatawa kailanman; hindi\numaalis sa bahay; at hindi siya nakitang ngumiti, kundi miminsan,\nnuong unang gabi na pahapunin siya ng asawa ni Semel.\n\n\n\nVI\n\nNagdaan ang araw at araw, linggo at linggo hanggang sa umabot ng isang\ntaon. Si Mikhail ay patuloy pa rin ng pagtulong sa bantog na kay\nSemel; walang ibang nakagagawa ng magagaling at matitibay na bota na\nmakahihigit pa kay Semel. Sa tanaw lamang ay kilala na siya at\nunti-unting yumaman si Semel.\n\nIsang araw ng tag-inaw, na gumagawang magkatulong ang dalawang\nmagpanginoon, ay sa darating ang isang _voyok_ o karwahing hila ng\ntatlong magagaling na kabayo, na nagtutunugang masaya ang mga\nkampanilyang nakakuwintas, at sa titigil sa harap ng pintuan nila.\nBumaba sa piskante ang isang alila na nagbukas ng pinto, at ang sakay\nna isang _barini_ o isang maharlika ay bumaba na nababalot ng isang\nmagaling na balabal. Nanhik sa hagdanan. Binuksan ni Matrena ang\npintuan. Ang _barini_ ay yumuko na nasok at tumayong matuwid; ang ulo\nay halos masukdol sa kisame at nalalaganapan niyang mag-isa ang isang\nsulok ng kabahayan. Si Semel ay bumating may pagkamangha sa _barini_.\nKailanman ay di siya nakakita ng taong gaya niyaon. Si Semel ay\nnatigilan, si Mikhail ay walang imik; si Matrena ay naging parang\nisang tuyong punong kahoy. Ang taong yaon ay masasabing parang galing\nsa ibang mundo; ang kanyang pagmumukhang malaki at mabilog at ang\nkanyang leeg-toro ay nakapaglalarawan sa kanya ng isang kakaibang\ntaba.\n\nPagkahinga ng buong lakas ay nag-alis ng balabal ang _barini_, naupo\nsa bangko at nagsabing:\n\n--Sino sa inyo ang maestro sapatero?\n\nSi Semel ay lumapit.\n\n--Ako po, Kagalang-galang.\n\nTinawag ng _barini_ ang kanyang alila; iabot mo sa akin ang katad,\nFedka.\n\nDinala ng alila ang isang balutan, inilapag sa hapag (mesa).\n\n--Buksan mo ang balutan.\n\nAng alila ay sumunod.\n\nItinuro ng _barini_ kay Semel ang katad.\n\n--Nakikita mo bang maigi, magsasapatos?\n\n--Opo, Kagalang-galang.\n\n--Nakikilala mo ba kung anong uri iyan?\n\nPinitik ni Semel ang katad at nagsabing:\n\n--Iyan po ay pinakamabuting uri.\n\n--Oo nga, iya\'y pinakamabuting uri, tulig; kailanman ay hindi ka\nnakakita ng gaya niyan; iyan ay katad na galing sa Alemanya, nalaman\nmo ba? Ang halaga ng katad na iyan ay dalawampung _rublo_.\n\nSi Semel ay natatakot-takot na tumugon:\n\n--Paanong ibig ninyong kilalaning ko?\n\n--Mabuti. Maigagawa mo ba kaya ako ng mga bota sa katad na ito?\n\n--Opo, Kagalang-galang.\n\nAng _barini_ ay nagbigkas.\n\n--Mangyari! Tignan mong mabuti ang tao na nagpapagawa sa iyo niyan at\npati ng kainaman ng katad na iyan; igawa mo ako ng mga bota na\nmagluluwat ng isang taon; na isang taon kong magagamit na hindi man\nlamang masisira o mapapahiwid. Kung magagawa mo ay tanggapin mo ang\nkatad na ito at iyong tabasin; kung hindi naman ay iyong tanggihan.\nAking ipinagpapauna sa iyo, na kung ang mga botang iyan ay masira bago\nmag-isang taon ay ipapasok kita sa bilangguan, kung magtagal sa akin\nng isang taon ay pagkakalooban kita ng sampung _rublo_.\n\nSi Semel ay nagitla, nagdili-dili, hindi niya malaman ang gagawin.\nTinignan niya si Mikhail, kanyang siniko at itinanong kung maaaring\ntanggapin o hindi.\n\nTinanguan siya ni Mikhail, at tinanggap ni Semel na nangako na kanyang\ngagawing mga bota na hindi masisira o mapapahiwid man lamang sa loob\nng isang taon.\n\nTinawag ng _barini_ ang alila. Iniunat ang kanyang paa, at nagsabing\nkung gayon ay sukatan mo ako, ang paa ng _barini_ ay napakalaki na\nnangailangang gumupit pa ng ibang papel bagaman ang una ay napakalaki\nna. Sinukat ni Semel ang talampakan, ang ibabaw ng paa at saka sinukat\nang binti; nguni\'t ang papel ay hindi nag-abot na maigi, ang binti ay\nnapakataba. Habang kinukunan ng sukat ni Semel, ay lilingap-lingap ang\n_barini_ sa lahat ng dako. Namataan si Mikhail.\n\n--Sino ito?--ang tanong.\n\n--Siya kong manggagawa--ang sabi ni Semel.\n\n--Magpakaingat ka! Dapat magluwat ng isang taon.\n\nTinignan ni Semel ang pagkatungo ni Mikhail at kanyang nahalata na\nwala sa loob nito ang _barini_, kundi nakatingala siya sa ulunan ng\n_barini_ na parang may nakikita siya. Si Mikhail ay tingin ng tingin.\nAgad napangiting masaya.\n\n--Anong ikinatatawa mo?--ang tanong ng _barini_. Pag-ingatan mo, na\nang mga bota ay iyong mayari sa takdang panahon.\n\nSi Mikhail ay sumagot:\n\n--Mangyari, kailanman at kailanganin.\n\n--Mangyari,--ang bigkas ng barini na sabay isinuot ang balabal.\nTumungo sa may dakong pinto; nguni\'t nakalimot yumuko, at naumpog ang\nulo sa halang, na anupa\'t nagbubulong sa galit. Agad lumamig ang ulo,\nkinuskos ang noo at sumampa sa _vosok_.\n\nPagkaalis ng _barini ay sinabi ni Semel_.\n\n--Ito nga ang matibay na parang puno ng kahoy; nasira ang halang at\nbahagya nang naramdaman.\n\nAt sinabi ni Matrenang:\n\n--Sa taglay niyang pamumuhay ay mabuting tao kaya? Parang bakal mandin\nat di madadaig ng kamatayan ng gayun-gayon lamang.\n\n\n\nVII\n\nHinarap ni Semel si Mikhail.\n\n--Tinanggap natin ang biling ito,--aniya,--baka tayo\'y mapahamak. Ang\nkatad ay mahal, ang _barini_ ay magagalitin; huwag lamang tayong\nmagkamali ay ... Ang iyong mata ay malinaw kaysa akin; ang iyong kamay\nay lalong tumpak; naito ang sukat, tabasin mo ang katad at samantala\nay gagawing ko ang iyong ginagawa.\n\nSumunod si Mikhail, tinagnan ang katad, iniladlad at pinasimulang\ntinabas.\n\nTinitignan ni Matrena, na hirati sa gayong gawain, at ikinamangha na\ntinabas ni Mikhail ang katad sa isang anyo na hindi magagamit na\npambota. Ibig niyang magsalita, nguni\'t kanyang naisip:\n\n--Marahil ay hindi ko naulinigan kung anong anyo ng bota ang kailangan\nng _barini_; nalalaman ni Mikhail ang ginagawa, at hindi ko siya\npakikialaman.\n\nGinawa ni Mikhail na isang susuutin sa paa at tinahing parang\nsandalyas. Namangha si Matrena, nguni\'t hindi siya pinakialaman, at\nipinagpatuloy ni Mikhail ang pagtahi. Dumating ang oras ng pagkain.\nTumindig si Semel at kanyang napuna na ginawang sandalyas ni Mikhail\nang katad at hindi ginawang bota, bagay na nakapagtataka sa isang tao\nna kailanman ay hindi nagkamali. Si Semel ay nakapagbigkas tuloy ng\nisang badyang pamangha.\n\n--Ating nasira ang katad; ano kayang sasabihin ko sa _barini_? Saan\nkaya ako makakasumpong ng ganyang katad?\n\nAt sinabi kay Mikhail.\n\n--Anong ginawa mo. Ako\'y iyong ipinahamak, katoto. Hinihingan ako ng\n_barini_ ng bota. Nasaan?\n\nNoon nga ay may tumuktok sa pintuan. Sa dungawan ay nakita ang alila\nng _barini_, na nagtatali ng kanyang kabayo sa pintuan. Pinagbuksan ni\nSemel at ang alila ay patang-pata sa pagod.\n\n--Magandang gabi po, suki.\n\n--Magandang gabi rin pu naman. Anong nangyayari?\n\n--Inutusan pu ako ng asawa ng _barini_ upang kunin ang mga bota.\n\n--Ang mga bota?\n\n--Opo, hindi na pu kailangan ng _barini_; hindi na pu niya maisusuot.\nNais sa inyo ng asawa ng barini na humaba nawa ang inyong buhay.\n\n--Hindi pu nagawing dumating na buhay sa bahay. Namatay sa _vozok_ o\nkarwahe. Dumating kami, aking pinagbuksan at nakita kong nakatimbuwang\nat bangkay. Pinaghirapan namin ng paglalabas sa _vozok_. Inutusan ako\nsa inyo ng asawa ng _barini_, na sinabing:--Pumaroon kang sabihin mo\nsa magsasapatos, na ang gawin ay sandalyas na pansuot sa bangkay at\nhuwag bota na gaya ng ipinasadya ng _barini_. Sabihin mong\nipagmadalian. Ikaw ay maghintay at dalhin mo ang mga sandalyas.\n\nDinampot ni Mikhail ang sandalyas at pati ng pinagputulang katad,\nbinalot na lahat at iniabot ang balutan sa alila, na naghihintay:\n\n--Adiyos mga kapatid, tulungan nawa kayo ng Maykapal.\n\n\n\nVIII\n\nNakaraan ang isang taon, dalawa, at may anim nang taon na si Mikhail\nay na sa bahay ni Semel. Ang buong pamumuhay, ay di rin nagbabago.\nKailanma\'y hindi siya umaalis. Bahagya nang magsalita at mamakalawa\nlamang napangiti, na ang una, ay ng hainan siya ng asawa ni Semel, at\nang ikalawa\'y ng dumalaw ang _barini_. Si Semel ay tuwang-tuwa sa\nkanyang pangulong manggagawa at di niya tinatanong kung saan galing;\niisang bagay ang kanyang pinapanimdim, na baka si Mikhail ay lumayas.\n\nIsang araw ay nagkakapisan silang lahat. Ang mga bata ay naglalaruan\nat nangaghahagaran sa mga bangkong malapit sa mga dungawan. Si Matrena\nay nagpapainit ng mga bakal na pambaluktot; si Semel ay may hawak na\npambutas; at si Mikhail ay nagtatapos ng isang takong. Isa sa mga bata\nay humilig sa balikat ni Mikhail na nasa tabi ng dungawan at\nnagsabing:\n\n--Tignan mo, Mikhail, naito ang isang tindera na may kasamang dalawang\nbatang babae; tila mandin paparito sa atin. Isa sa mga batang babae ay\npipilay-pilay.\n\nPagkarinig ng mga salita ng bata ay iniwan ni Mikhail ang gawain at\ndinungaw. Si Semel ay napataka; si Mikhail ay hindi nanunungaw\nkailanman at ngayo\'y nakikita niyang nakadukwang. Si Semel ay\nnakidungaw rin. Kanyang nakita nga, na may isang babaing lumalapit, na\nmaigi ang pagkabihis at may kasamang dalawang batang babae na\nnangababalabalan ng katad at nangakapamindong sa ulo ng panyong lana.\nAng dalawang bata ay magkamukha at halos hindi mawari ang pagkakaiba\nnilang dalawa, nguni\'t ang isa sa kanila ay napipilay at kinakaladkad\nang paa.\n\nAng babae ay tumigil sa pintuan, ibinukas ang pinto, at nasok na\nkasunod ang dalawang bata.\n\n--Magandang umaga po, mga maestro,\n\n--Dumating nawa kayo ng maligayang oras. Anupung sadya ninyo?\n\nAng babae ay naupo, at ang mga bata ay hindi humiwalay sa kanyang\nsiping.\n\n--Ititingin ku po ng sapatos ang mga batang ito.\n\n--Kailanman po ay hindi kami gumawa ng napakaliit, nguni\'t maigagawa\nnamin kayo ng inyong ibigin. Amin pung titignan kung maigagawa namin\nkayo ng aporong basahan o ng katad. Sabihin ninyo ang inyong ibig. Si\nMikhail na aking pangulong manggagawa ay totoong matalino.\n\nLumingon si Semel at nakita niya na walang kaalis-alis ang mata sa mga\nbata.\n\nSi Semel ay napamangha ng higit at higit. Tunay na ang mga munting\nbatang yaon ay magaganda, nakatutuwa, may mga pisnging namumula-mula\nat maiitim ang mata; ang mga balabal at ang mga pamindong ay\nnapakarikit, nguni\'t hindi niya maunawa kung bakit nakahalina ng gayon\nna lamang kay Mikhail, na para bagang kilalang-kilala na niya. Si\nSemel ay nakipagsalitaan sa babae at kanyang kinuha ang sukat.\n\nKinalong ng babae ang pilay at nagsabing:\n\n--Kunan ninyo ng dalawang sukat ito.\n\nIgawa ninyo ng isang sapatos ang paang pilay at tatlo ang magaling,\nsapagka\'t kambal ay magkapara ng sukat.\n\nPagkatapos na masukatan, ay nagtanong si Semel na nakatingin sa pilay:\n\n--Anu po ang ikinapilay? Ipinanganak na pu bang ganyan?\n\n--Hindi po, natuntungan ng kanyang ina.\n\nSi Matrena, na nakakapakinig ng salitaan ay nakisagot.\n\n--Sino ka,--aniya--at sinu-sino ang mga batang ito? Ina ka ba nila?\n\n--Ako\'y hindi nila ina o kamag-anak man; sila\'y mga inari kong anak.\n\n--Diyata\'t pinakaiibig mong maigi ay hindi mga kadugo?\n\n--Bakit hindi ko iibigin sila? Pinasuso ko sila ng aking gatas. Ako\'y\nnagkaanak ng isang lalaki na kinuha sa akin ng Diyos; hindi ko totoong\ninibig na gaya ng mga ito.\n\n--Kanino ngang anak sila?\n\n\n\nIX\n\nSi Matrena ay nakipagsalitaan sa babaing yaon, na nanalaysay ng\nganito;\n\n--May anim na taon nang ulila sila. Ang ama ay namatay ng martes at\nang ina ay ng biyernes. Sila\'y naulila sa ama bago naipanganak at ang\nkanilang ina ay hindi nabuhay ng isang araw man lamang pagkapanganak\nsa kanila. Nuon nga ay nakatira kami ng aking asawa sa nayong yaon, at\nsila\'y aming kakapit-bahay. Ang ama\'y gumagawa sa gubatan, at\nnabuwalan ng isang punong-kahoy; nasaktan ng di kawasa na anupa\'t\npag-dating sa bahay ay inihandog ang kanyang kaluluwa sa Diyos. Ang\nkanyang asawa\'y nanganak pagkaraan ng tatlong araw, na ang mga ito ang\nnaging anak. Mga kaawa-awa at walang mag-andukha. Sa palibot ng\nkanilang higaan, ay walang hilot o alila; nanganak na mag-isa. Dinalaw\nko kinaumagahan, ako\'y pumasok at aking natagpuang patay na ang abang\nbabae. Pagkamatay ay nadaganan ang munti at napilay ang paa nito.\nDinaluhan ng mga tao, inayos ang bangkay, isinilid sa kabaong at\nibinaon sa lupa. Ang mga kapitbahay ay mabubuting tao, nguni\'t ang mga\nsanggol ay naulila at walang mag-andukha. Ako nga ang tanging\nnag-alaga sa kanila; nagpapasuso ako ng aking panganay at ipinakisuso\nko sila. Ang mga _mujik_ ay nagtitipon, nagsalitaan, nagsanggunian\nkung ano ang marapat gawin sa kanila, at ito ang sinabi sa akin:\n\n--Ikaw na ang bahalang mag-alaga sa mga sanggol na ito, iyong\npasusuhin at mapagiisip-isip mo ang lalong magaling. Napasuso ko na\nang una, nguni\'t ang isa, ang abang pilay ay hindi pa, hindi ko\nakalaing mabuhay, nguni\'t agad iniwaksi ko ang aking katigasang-loob;\ndumadaing at aking kinahabagan. Bakit maghihirap iyang kaluluwang\nanghel? Aking pinasuso at inalagaan ang tatlo, ang aking anak at ang\nmga ulila, ako nuo\'y bata at malakas, kumain akong mabuti at nagkaroon\nako ng saganang gatas, at ako\'y pinagpala ng di kawasa ng Panginoon.\nPinasususo ko ang dalawahg bata at naghihintay ang ikatlo, pagkabusog\nng dalawa, ay saka ko pinasususo ang ikatlo at ipinagkaloob sa akin ng\nDiyos na sila\'y aking mabuhay. Ang aking anak ay namatay pagkaraan ng\ndalawang taon, at hindi na ako pinagkalooban, pa uli ng Diyos ng anak.\nHabang ito\'y nangyayari ay bumubuti ang aming pamumuhay, ngayo\'y\nnatitira kami sa isang alilisan, sa bahay ng isang may tindahan.\nBinabayarang kaming mabuti at ang aming buhay ay tiwasay, nguni\'t wala\nakong anak. Sinu pang aking lilingapin kung wala ang mga batang ito?\nWala nga akong mga kasama. Bakit ko nga di ibigin at mahalin sila?\nSila ang mga anino ng aking mata at ligaya ng aking buhay.\n\nNiyakap ng babae ang mga bata, hinagkan ang pilay at naglaro ang luha\nsa kanyang mga mata.\n\nNabubuhay ang walang ama at walang ina; hindi nabubuhay ang walang\nDiyos, anang kawikaan.\n\nGayon nagsalitaan at humanda na ng pag-alis ang babae. Sa paghahatid\nsa kanya nina Semel ay nalingunan si Mikhail na nakayakap ang mga\nkamay sa mga tuhod, ang mga mata\'y nakatirik sa langit at nakangiti.\n\n\n\nX\n\nSiya\'y nilapitan ni Semel at pinagsabihan.\n\n--Anong ginagawa mo, Mikhail?\n\nTumindig si Mikhail, iniwan ang ginagawa, nag-alis ng tapi, yumukod sa\nmag-asawang panginoon niya at nagsabi sa kanilang:\n\n--Patawarin ninyo ako, mga panginoon, pinatawad na ako ng Diyos.\nPatawarin naman ninyo ako.\n\nNapagkita nina Semel, na si Mikhail ay nagliwanag. Tumindig si Semel,\nyumukod sa kanya at nagsabing:\n\n--Napagkikita ko, Mikhail, na ikaw ay isang taong di gaya ng iba, at\nhindi kita mapipigil sa aking piling o matatanong man. Sabihin mo\nlamang sa akin: Bakit ikaw ay napakawalang-imik, at totoong gitla ng\nikaw ay aking matagpuan at ipagsama sa aking bahay?\n\n--Bakit ka pinagsaulian ng loob, ng hainan ka ng aking asawa ng\npagkain? Nuon nga\'y napangiti ka at sumigla ang iyong kalooban.\n\nSaka ng pumarito ang _barini_, na magpasadya ng mga bota ay napangiti\nkang muli at lalong sumigla ang iyong kalooban, at ngayong dalhin dito\nng babaing ito ang mga bata ay napangiti kang makaitlo at nagliwanag\nang iyong mukha. Sabihin mo sa akin, Mikhail. Bakit sumisilang sa iyo\nitong dalisay na liwanag at bakit ka ngumiting makaitlo?\n\nAt sumagot si Mikhail.\n\n--Sumisilang sa akin ang liwanag, sapagka\'t ako\'y naparusahan;\nhinatulan ako ng Diyos at ngayo\'y pinatawad na ako; ako\'y napangiting\nmakatatlo sapagka\'t dapat akong makarinig nga ng tatlong salita ng\nDiyos at aking nangarinig. Narinig ko ang una ng mahabag ang iyong\nasawa sa aking kaabaan, yaon nga\'y una kong ikinangiti. Napangiti\nakong muli ng pumarito ang _barini_, sapagka\'t naihayag sa akin ang\nikalawang salita; at ngayon, pagkakita ko sa mga bata ay ikinangiti\nkong pangatlo sa pagkarinig ko ng ikatlong salita ng Diyos.\n\nTinanong siya ni Semel: sabihin mo sa akin, Mikhail kung bakit ka\npinarusahan ng Diyos at kung anong mga salita ito upang malaman ko\nnaman.\n\nSi Mikhail ay sumagot:\n\nPinarusahan ako ng Diyos dahil, sa aking paglabag. Sa langit ay isang\nanghel ako, at siya ay aking sinuway. Nuon ay isa ako sa mga anghel sa\nlangit at sinugo ako ng Diyos sa isang kaluluwa, sa kaluluwa ng isang\nbabae. Bumaba ako sa lupa at nakita ko ang isang babae na nakalugmok\nsa higaan, may sakit at kapanganganak lamang sa dalawang batang babae.\nAng mga ito ay nangagsisihibik sa tabi ng ina, at siya\'y napakahina na\ndi niya mapasuso sila. Pagkakita sa akin ay nataho na kailangan ng\nDiyos ang kanyang kaluluwa; tumangis at nagsabi sa aking namamanhik:\n\nAnghel ng Diyos, ang aking asawa ay namatay, na nabuwalan ng isang\npunong-kahoy sa gubat; ako\'y walang ina, o kapatid, o ali: ang aking\nmga ulila ay walang inaasahan, liban sa aking abang kaluluwa: pabayaan\nmo akong mapalaki ko ang aking mga anak; ipagpaubaya mong sila\'y\nmakalaki sapagka\'t ang mga bata ay hindi maaaring mabuhay ng walang\nama o ina.\n\nSinunod ko ang babae, ipinatong ko ang isang anak sa kandungan at ang\nisa\'y sa kanyang bisig; muli akong napailanlang sa langit, at pagharap\nko sa Panginoon ay sinabi kong: Hindi ko nagawing dalhin ang kaluluwa\nng nanganak. Ang ama\'y namatay, siya\'y may dalawang anak na kambal at\nipinamanhik sa akin na siya\'y pabayaan kong mabuhay hanggang sa\nmapalaki niya ang kanyang mga anak na hindi mangyayaring mabuhay ng\nwalang ama o ina. Hindi ko nga dala ang kaluluwang iyan.\n\nSinagot ako ng Diyos:\n\nIkaw ay yumaon at dalhin mo sa akin ang kaluluwa ng inang iyan, at\nmapagkikilala mo ang tatlong salita ng Diyos; iyong malalaman ang\n_sumasa mga tao, ang hindi ipinabatid sa tao at ang bumubuhay sa tao_.\nPagkakilala mo ng tatlong salitang ito ay babalik ka sa langit.\n\nNagbalik ako sa lupa at dinala ko ang kaluluwa ng abang ina. Ang mga\nbata ay nagsibitiw sa sinapupunan ng ina at ang bangkay, sa pagkabuwal\nsa tagilirang kaliwa, ay nadaganan ang paa ng isa sa mga bata. Ng\nako\'y nakatayo sa may dakong itaas ng nayon upang dalhin ang kaluluwa\nsa Maykapal ay hinadlangan ako ng isang buhawi, nanghina ang aking\npakpak at nangatikom: Ang kaluluwa ay naipalanlang sa langit, at ako\'y\nnapalugmok sa lupa sa tabi ng lansangan.\n\n\n\nXI\n\nAt napag-unawa nga ni Semel at ni Matrena kung sino yaong kanilang\nbinihisan at pinakain at kung sino yaong kasama nila. Sila\'y napaiyak\nsa kagalakan at katuwaan, at ang anghel ay nagpatuloy ng pananalita:\n\nAko\'y nanatiling mag-isa at hubad na nasa daan. Nuo\'y hindi ku pa\nkilala ang anumang kahirapan ng tao, ang ginaw o ang gutom man. Ako\'y\nnaging tao, nagdamdam ako ng gutom at di ko malaman kung anong\ngagawin. Nakakita ako ng isang simbahan, na itinalaga sa Walang\nHanggan at inisip kong tumuloy roon. Ang pinto ay nakatalasok.\nSapagka\'t hindi ako makapasok ay naupo ako sa pintuan at pinagsikapang\nkong duon makasilong; gumabi, nagdamdam ako ng ginaw, nagdamdam ako ng\ngutom, ininda ko, at ako\'y nanginig. At ang hirap ay sumaakin. Agad\nakong nakarinig ng yabag sa daan; may dumarating na isang tao; may\ndalang mga bota at nagsasalitang ang mga ngipin ay nagngangalit. Nuon\nako nakakitang una ng mukha ng taong may kamatayan, at kung sa bagay\nna ako\'y tao na rin ay natakot pa rin sa mukhang yaon, Inilingon ko\nang aking ulo at aking narinig, na nagsasalitang laban sa akin.\n\nPaanong pakakanin ko ang aking asawa at, aking mga anak? Paanong\nkakandilihin ko sa ginaw ng taginaw ang mga nanginginig na sangkap\nnamin ng katawan? At inisip kong:\n\nAko\'y namamatay sa ginaw at gutom at naito na dumaraan ang taong ito\nna ang iniisip lamang ay ang kanyang kailangan at di matutuhan ang\nako\'y saklolohan.\n\nNakita ako ng nagdaraan, nagkunot ng noo, nag-anyong marahas at\nnagpatuloy ng paglakad ... Nawalan ako ng pag-asa. Pagdaka\'y nakita\nkong bumalik, siya\'y aking tinignan at hindi ko nakilala: Ang kanyang\nmukha ay patay ng una at nakita kong nagliwanag ng larawang Diyos. Ang\nnanauling buhay ay lumapit sa akin, binihisan ako, tinagnan ako sa\nmga kamay at ipinagsama ako sa kanyang bahay. Ang kanyang asawa ay\nnasa sa pintuan ng dampa at nangusap: ang babaing yaon ay lalong\nkakila-kilabot kaysa lalaki; ang anyo ng kamatayan ay nabubuka sa\nkanyang bibig, ang anyong nakamamatay ng kanyang mga salita ay umiinis\nsa akin, at ako\'y nanlupaypay; inibig niyang mahandusay na muli ako sa\nginaw, sa hirap, sa kamatayan, at aking napag-unawa na siya man ay\nmamamatay rin sa pagtataboy sa akin. Agad pinagsalitaan siya ng\nkanyang asawa ng tungkol sa Diyos. Pagdaka\'y nagbago ang babae;\nhinainan ako ng pagkain at sapagka\'t ako\'y tinitignan niya ay\ntinitigan ko siya: ang patay ay muling nabuhay, at nakilala ko ang\nDiyos sa kanyang mukha. At aking naalala ang salita ng Diyos: _Iyong\nmalalaman ang sumasatao_. Napagtalastas ko sa ganito na sumasa mga tao\nang pag-ibig. Naginhawahan ako sa pagkahayag ng isa sa mga salita ng\nDiyos, at una kong ikinangiti; nguni\'t hindi ko napag-alamang lubos sa\nisang sandali, hindi ku pa napag-uunawa _ang hindi ipinabatid sa tao\nni ang bumubuhay sa tao_.\n\nNatira akong isang taon sa inyo; ang barini ay naparito na nagpasadya\nng mga bota, mga botang dapat magluwat ng isang taon na hindi man\nlamang mahihiwid o masisira man. Tinignang ko siya at nakita ko sa\nkanyang siping ang isa sa aking mga kasama, ang anghel ng kamatayan;\nako lamang ang nakakita; siya\'y aking nakilala at aking napag-unawa na\nbago lumubog ang araw ay mahihiwalay ang barini sa kanyang kaluluwa at\ninisip kong:\n\nAng tao ay nagtitipon ng sa isang taon; nguni\'t di niya nalalamang\nsiya\'y mamamatay sa paglubog ng araw.\n\nAt aking naalaala ang ikalawang salita ng Diyos: _Iyong malalaman ang\nhindi ipinabatid sa tao_.\n\nAng _sumasatao ay nalalaman ko na_. Nalaman ko nuon ang _hindi\nipinabatid sa tao_. Hindi ipinabatid sa kanya ang pagkukulang sa\nkanyang katawang ikinangiti ko.\n\nNguni\'t hindi ku pa batid, at hindi ku pa nauunawa _ang bumubuhay sa\nmga tao_. Nabuhay ako sa paghihintay ng pahayag ng Maykapal, ng\nhuling salita ng Diyos. Sa ikaanim na taon ay naparito ang babae na\nmay kasamang dalawang batang kambal, aking nangakilala at napuna kong\nsila\'y nabuhay. Ng magkagayo\'y aking naalamang lahat at inisip ko.\n\nNamamanhik ang ina, dahil sa kanyang mga anak at aking dininig ang\nina; pinaniwalaan ko, na ang mga ulilang iyan ay natatalaga sa\nkamatayan at naito, na sila\'y pinakain at kinupkop ng isang babae, ng\nisang di kilala.\n\nAt ng ang babaing iyan ay mapaiyak sa kabutihan, ng kanyang minahal at\nkinahabagan, ay nakita ko sa kanya ang larawan ng Diyos at aking\nnapag-unawa _ang bumubuhay sa tao_. Aking napag-unawa na naipahayag sa\naking ng Diyos ang huling salita at iginawad sa akin ang kapatawaran\nat siyang ikatlo kong pagkangiti.\n\n\n\nXII\n\nAt ang anghel ay naghubad ng kanyang pagkalupa at nagbihis ng liwanag;\nang mga mata ng tao ay nangasilaw sa liwanag na yaon. Naglakas ng\nkanyang tinig na parang galing sa langit at nagsabing; _At aking\nnaunawa, na ang tao ay hindi nabubuhay sa kanyang mga sariling\nkailangan, kundi nabubuhay sa pag-ibig_.\n\nHindi alam ng ina ang bubuhay sa kanyang mga anak; hindi alam ng\nbarini ang kailangan; hindi alam ng sinumang tao na kung buhay sa\ngabi, ay mangangailangan ng bota o kung patay ay sandalyas.\n\nAko\'y nabuhay sa pagkatao, hindi sapagka\'t kinandili ko ang sarili,\nkundi sapagka\'t inibig ng isang naglalakad at ng asawa niyaon;\nnangahabag sa akin at ako\'y inibig. Nangabuhay ang mga ulila sapagka\'t\nnagkaroon ng isang babae na nagtaglay sa kalooban ng maningas na\npag-ibig. Nabubuhay ang mga tao, hindi sapagka\'t kinandili nila ang\nsarili, kundi sapagka\'t ang pag-ibig ay kumandili sa kalooban ng mga\ntao.\n\nAlam ko kapagkaraka, na pinagkalooban ng Diyos ang mga tao ng buhay at\ninibig niyang sila\'y mangabuhay: ngayo\'y napag-unawa ko na ayaw ang\nDiyos, na ang tao ay mabuhay na mag-isa, at dahil dito ay inilihim\nniya sa isa\'t isa ang kailangan. Ibig niya na ang bawa\'t isa ay\nmabuhay sa ikagagaling ng mga iba at dahil dito ay inihahayag niya sa\nisa\'t isa ng paminsan ang makabuluhan sa sarili at pati ng sa iba.\n\nNapag-unawa ko nga na ang mga tao na may paniwalang nabubuhay sa\nsariling sikap, ay hindi nga nabubuhay kundi sa ngalang pag-ibig. Ang\nnabubuhay sa pag-ibig ay nabubuhay sa Diyos at ang Diyos ay nananahan\nsa kanya, dahil sa ang Diyos ay pag-ibig.\n\nAt ang anghel ay umawit ng pagpupuri sa Panginoon; umuga ang bahay sa\nkanyang tinig, nabuksan ang bubungan at isang haliging apoy, ay\nnapailanlang sa kalawakan.\n\n--Si Semel, ang asawa at ang kanyang mga anak ay paraparang nagsiluhod\nsa lupa. Ang Anghel ay nagbukadkad ng kanyang malalaking pakpak at\numilanlang sa langit.\n\nNg pagsaulan ng malay-tao si Semel ay namasdan niyang ang bahay ay\ngaya rin ng dati na walang linalaman liban sa kanya at sa mga dating\nnangaroon.\n\n\n\n\n\n\n\n'